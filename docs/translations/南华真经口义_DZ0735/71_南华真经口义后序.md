# 南华真经口义后序

## 原文

南华真经口义后序

南华一书，今古之奇笔也。然尊之者或流于清虚，讥之者或疑其怪诞，虽文字之妙不容泯没，而笺得不明，为书之累久矣。余少侍乐轩陈先生，闻其绪余之论，颇知好之，而未能尽通其章句。其后与竹溪共游而学，时取而共读之，喜其剖析之明，而离合不常，所闻无几，然而好之益甚矣。既成进士，南归闲居之日久，遂得究力于诸经。其于此书也，愈读愈好而愈疑之。盖此书之所以难通者，字义多异于吾书，言论或违于先圣。旨趣之不可诘，如凭虚捕象同而赤手搏蛟螭；会归之不可定，如穷三江而昧支流，溯九河而迷故道。每一开卷，未尝不跃然以喜，亦未尝不惕然以惑。戊午，访竹溪于溪上，因语而及，溪忽谓我曰：余尝欲为南华老仙洗去郭、向之陋，而逐食转移，未有闭户著书之日。忧患废退以来，遂以此纾忧而娱老，今书幸成矣。余喜而就求之，归而亟读之，则见其条分而缕析，支断而节解，章无虚句，句无虚字，纵横捭阖，鼓舞变化，若无津涯，而字字句句，各有著落。恍然如酲得醒，如絷得释。然后知其自立于一家，而不可拘以字义；虽纵怀于幽眇，而不遗于世事。非不知圣贤之可尊，而耻于尚同；非不知诡谲之为过，而主于抗俗。今人古人，信诵虽异，要皆徒窥其藩，而未逮其奥也。朅来试邑，虽簿书填委，日力窘束，而清旦之初，吏围未合，必张灯讽诵之，或竟一篇，或终一卷，手舞足蹈，如见其人。于是作而言曰：南华之书，斯世所不可无；竹溪之解，亦南华所不可无者也。盖竹溪之学，得于乐轩，乐轩得之网山，网山得之老艾，历三世之传而无旁出者。竹溪既尽其师之传，又搜猎释老诸书于六经子史之外，故能究此老之隐微，尽此老之机解。使南华而可作，必以竹溪为知我者也。读此书者，今可以无憾矣。吾邑虽陋，以其好之笃，又欲广其传，缩节裘饪，幸而集事，因识其所以好、所以得、所以喜者如此。竹溪林氏名希逸，字肃翁，尝为文字官矣。今以宝谟直主玉局观。鬳斋，其书室也。其诸文颇似庄子。此书以口义名者，谓其不为文，杂俚俗而直述之也。景定改元中和节宣教郎知邵武军建宁县林经德序。

庄子雄豪宏肆，以神行万物之上，以心游宇宙之表，至乐极指，古无斯人。其言辞荡汨变化，凌薄日月，疏决云河，妙密流动，鳞丽羽烂，天昭海溟。左缛而不环，迁雄而不肆，又文之杰立宇宙者也。鬳翁著此书解，若江海之浸，膏泽之润，情其情而思其思，梦其梦而觉其觉，故能言其言而指其指，声音笑貌，身亲出之而人亲觌之。然则是讵可以幸取力致哉？鬳翁学精识绝，渊源深而练习熟，其悟发之境，戛摩之地，高旷则无有与撄，静深而颖然上达。吾观鬳翁岿然抱负，体用于天地之间，充足明伟，有以自伸，其犹鲲鹏耶？而又沈浸于其书如彼，则其言非鬳翁孰能得之哉？今鬳翁所著，卓然起庄子于朽骨，发千古之宝藏，鬳翁亦传大弘伟豪杰巨儒哉！余始得是读之，辄书奇遇于编末以传子孙，非敢曰能知鬳翁之是书也。景定辛酉十一月己巳三衢徐霖景说跋。

漆圜老仙之作是书也，其见道精，其愤世甚，亦惟其隐放之迹足以行之，奇崛之又足以发之。至于茫昧浩渺之莫穷，鼓舞变化之不测，盖亦信其眼力之所及，笔力之所至，有不自知其过于激、邻于诞者。其初心岂曰吾欲以此而垂世立教哉？又岂曰吾欲以此而崇老抑儒哉？奈之何读之者之不之察也，非以虚无宗之，则以异端辟之。见既出尘，语又惊世，往往句读之未尽通，字义之未尽明，则又以疑辞阙之，脱简诿之，彼其心亦岂欲得此于后之人哉？鬳斋先生玉堂林公，得圣人之道于乐轩。乐轩之视漆圜，所谓后世之子云；鬳斋之于乐轩，则太玄之侯芭也。于是出而为之著其篇焉，分其章焉，析其句焉，明其字焉，使篇无不解之章，章无不解之句，句无不解之字。向之虚者以实，异者以同，疑者以信，脱者以完，而南华一经，历几千百载，始得为天地间全书。岂惟老仙将雀跃于九万里之上，乐轩亦必且手舞足蹈于瞻前忽后之间矣。或曰：以性命之书加训诂之学，若朱夫子所谓集大成者，其自易经以至骚词，莫不有释，乃独阙然于庄书者，将无不可哉？同曰：上规姚姒，下逮庄骚，非韩公之言乎？晋宋人未足尽庄、老实处，非朱子之言乎？不然，岂其犹有所未尽耶？抑果有所待而然耶？鬳斋之功，当不在朱子下矣。同惧夫学者忘昔之难，乐今之易，而或至于忽之也，故重言焉。

## 翻譯

[此處應為現代中文翻譯]

原文字數：1696 字
建議：請使用AI翻譯工具或人工翻譯此段落。

翻譯要點：
1. 保持原文意思
2. 使用現代中文表達
3. 保留重要的古代術語
4. 添加必要的註解說明

## 註解

**重要詞彙：**
- [待補充]

**文化背景：**
- [待補充]

**翻譯要點：**
- [待補充]

## 結構信息

**層級：** Level 2
**類型：** 章節
**原始標題：** 南华真经口义后序

---
*翻譯時間：2025-08-10 03:11:17*
*翻譯方式：自動生成模板（支持層級結構）*
