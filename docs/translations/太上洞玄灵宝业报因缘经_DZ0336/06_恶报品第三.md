# 恶报品第三

## 原文

恶报品第三

尔时，太上道君告普济及在会众真人曰：自今后，若有众生毁坏天尊大道形像者，死入九幽十八地狱，万劫受苦；苦尽方生，得生人中，受肿癞病，遍身脓血，臭秽腥膻，人不喜见。訾毁三洞大法经典者，死历九幽，并入酆都；经千百万劫，方遇圣人救拔得出，生野兽中；受无量苦，得生人中，舌根烂坏，常有缠喉之疾，眼目有患。诽谤出家法身者，见世得虫癞病，过去生六畜身。破坏灵观、玄坛、圣像者，见世眉发堕落，身体不全，拖腰摩胯；死入寒冰地狱，受苦满足，堕毒蛇身。不敬天尊、大道、法身者，见世受愚痴、憨矮、癫狂病报，过去生六畜中。不信经法、宿命报对者，见世盲聋，过去生鸟兽中，经无量劫，方可得脱。不信罪福因缘者，见世为奴婢，过去生蛮夷中，难遇正法。轻慢出家法身者，见世跛躄，过去生猪狗中，屎尿之中，常为饮食。轻慢三宝，获罪如是。

侵常住福地者，见世形容臭膻，过去生粪秽中；历千万劫，复生污水中，为细线虫。淫犯出家法身者，见世孤寡，为人憎嫌；过去生厕溷中，为蛆虫。邪淫好色者，见世患风邪、癫狂恶病，过去生豭猪中；经之数劫，生诸般野牛之中。偷盗三宝财物者，见世贫穷；过去生奴婢，复生六畜种种禽兽之中，难复人身。偷盗四辈信施财物者，见世得癫狂病，不闻三宝之名；过去生愚痴中。啖食三宝果实、蔬菜者，见世得翻胃，不能进食；过去生饿虎、毒蛇中，被人打猎，常遭刑宪；复生人中，更逢渴病。偷盗斋食及供养宝器、法食者，见世逢霹雳雷电，恶鬼所伤；过去生蟒蛇身，死堕饿鬼中。偷盗供眷、醮坛器具等物者，见世生下贱，乞索觅食，无饱之身。毁坏大道形像者，见世生饿狗毒虫身，饥寒无告，永不得食；过去生猿猴等身。偷盗经像财物者，见世得癞病，死堕诸地狱，受诸苦恼，万劫千生，不得原赦；过去生两头毒蛇、恶虫身。骂詈出家法师身者，见世得风痫重病，过去生野犴身。凌辱出家法身者，见世遭枷锁、牢狱拷掠，过去生蝇蛆中。破斋犯戒者，见世得咽喉疾闭之病，过去生虎豹饿狼之中。借常住三宝财物不还者，十年十倍，死入酆都地狱，鬼拷罪魂，万劫不得原赦；过去生蛇狮、虮蟟、壁蛛等蛆中。杀猎众生者，见世得短命，长受风病，常遭牢狱苦厄；过去生六畜恶兽中。爱食野兽等肉者，见世值恶病，过去生麋鹿中。嗜酒好色者，见世风狂，逢猛火烧燎；过去生淤泥秽土中。好食荤辛臭秽者，见世得腥膻臭臊身，过去生粪秽中。

持心不坚固、好弄出家人者，见世得猿猴报；死入镬汤地狱，经无量劫后，生诸鼠趣中；复生人道，得手脚挛跛之报，皆因不敬三宝中来。手脚断坏拳缩、一足短者，从不敬三宝中来。两眼双盲者，从不信经法、轻忽三宝中来。舌根烂坏者，从訾毁三洞大乘经教中来。瘖痖不能言语者，从道说出家法师中来。一生以来，多害疮癣，脑疽背痈，徧身癞疮，皮毛孔窍脓血腥膻，癞虫咬啮，昼夜恓惶，求生不得，求死不得者，从诳惑三宝中来。鼻塞不闻香臭者，从好啖酒肉、五辛荤秽、冲突三宝中来。身体烂坏，节节自落者，从诽谤三宝中来。唇𠐻齿落，鼻梁崩裂者，从毁道场中来。曲腰歧胸，偻背短脚者，从唝嗃三宝中来。欺忽三宝，偏眼斜视三宝者，见世受癫狂风邪迷惑病，过去生鳝鱼水蛭中来。见世愚痴者，从不信因缘罪福中来。形容疮肿、丑陋者，从骂詈三宝中来。眼赤口斜，鼻倾不正者，从诽笑出家法身中来。愚痴长病，意志不足者，从诳惑三宝中来。劫贼相逢，杀伤财物者，从劫夺三宝财物中来。水溺漂沉者，从饮酒食腥膻之食，秽慢三宝中来。火烧灼烂者，从损废三宝中来。毒蛇吞噬者，从伤杀出家法身中来。毒蛇恶虫入口鼻者，从恶口咒诅中来。毒蛇恶虫入孔窍中者，从耽淫中来。遇虎狼猛兽噉食者，从阴谋恶毒中来。饥寒冻饿，衣食不充足者，从修斋醮供养三宝、果食道场未散，偷取中来。偷食上真献御之食者，永堕恶趣，常作饿鬼，海边阿修罗鬼报。偷盗三宝常住财物与六亲享受者，今世父母离隔，男女常不同居之报。嫉妒奸淫，破人和合，离人恩爱者，见世受分散之报。贫穷困苦者，从破斋犯戒中来。常为奴婢下贱身者，从偷盗悭贪中来。生世得人憎嫌者，从㤭慢唝嗃中来。生世躭淫，不避亲疏好丑者，从猪狗六畜中来。生世嗜酒猖狂者，从鱼鳖虾蟆水族中来。生世嗜肉好杀者，从毒虫猛兽中来。生世不净臭秽者，从科斗虫中来。身体臭秽不净洁者，从好食五辛猪狗中来。六畜生身者，从杀生抵债中来。野兽獐鹿身者，从食肉偷盗中来。毒蛇蟒蛇身者，从嫉妒毒害中来。饿虎生身者，从欺凌劫夺十来。生厕溷中虫者，从淫欲不净中来。生虾蟆、科斗身者，从不供养三宝中来。生鱼鳖水旅身者，从轻泄大道经宝中来。生小虫蚁身者，从违犯经教中来。猘犬、野猪、豺狼者，从背师弃本中来。生乳𬸧、山雀身者，从评论经教、多口合舌中来。生鸠鸽、老鸦诸鸟身者，从好是作法异常中来。生鹰、鹯鸱鹞鸟等身者，从破戒违经中来。生鳏寡孤独、贫寒困苦者，从淫犯出家法身及堕胎害子中来。形容丑陋者，从诽谤三宝，傲诞出家法身中来。风邪、癞病、狂言者，从布施不还及堕子落胎中来。腹大项细者，从灵观玄坛淫欲中来。牢狱枷锁切身者，从謟毒恶党中来。鞭棒楚挞者，从毒害众生不慈悲中来。猫儿、水獭、臊猫等类生身者，从食肉入灵观玄坛中来。𮔅蝂生身者，从食五种荤辛、侵近三宝中来。豺狼生身者，从贪吝不布施中来。狐貉生身者，从虚诳矫诈中来。鼠狖生身者，从食斋残供、饮酒食肉中来。蜈蚣、蚰蜒生身者，从阴毒妒害中来。蜂虿虺蝎生身者，从咒诅出家法身中来。鼹蜓、𧋍蜴生身者，从欺忽三宝中来。蜘蛛、蚯蚓生身者，从悭贪盗取中来。蚊虻、蚤虱生身者，从慢法轻道中来。边夷下贱、髡头断发、眼深鼻长、身体臭者，从杀生邪淫、不信因缘中来。

如此皆生世所犯罪目，死入地狱，受诸罪讫，更生此身。亦有见世报而生此身者，悉由先世所犯此身也。

普济，汝当心精信奉，明示将来，令诸男女知其恶业。故说颂曰：

悭贪不肯布施者，后世贫穷少衣食。

不敬尊师行轻慢，后生下贱奴婢身。

借贷扺债欺负者，后生牛羊猪狗身。

破斋饮酒食肉者，后生饥寒作饿身。

破戒及怀诸嫉妒，后生鸟兽虫蛇身。

毁坏经像及轻慢，后生虫癞脓烂形。

秽污经像及玄坛，后生丑陋不具足。

诽谤三宝并訾毁，后生无告猪羊狗。

偷盗经像诸财物，后生边夷得下贱。

杀害众生无慈念，后生鱼鳖与六畜。

嫉妒胜已杀贤良，后生恶兽毒蛇身。

恶口咒诅无期度，后生猛虎风狂病。

躭淫好色通骨肉，后生豭猪厕溷蛆。

饮酒食肉及五辛，后生腥臭狂邪病。

毁破天尊诸形像，死入九幽生病癞。

訾毁三洞大经法，死入地狱生野兽。

讪谤出家法身者，见世病癞生六畜。

破坏灵观玄像者，眉发堕落身烂坏。

不敬三宝真圣者，见世愚痴作畜生。

不敬经法与宿命，见世盲聋生鸟兽。

不信罪福因缘者，见世奴婢生六夷。

不信出家生轻忽，见世跛躄为猪狗。

秽污三宝清净地，见世腥臭生粪土。

淫犯出家清净地，见世孤寡生厕溷。

邪淫好色无亲疏，见世风邪生豭猪。

劫夺三宝诸财物，见世贫穷作奴婢。

偷盗常住及侵损，见世风病作牛羊。

费用偷盗信施物，见世癫狂为愚痴。

噉食三宝果核等，见世消渴得瘦病。

偷盗斋食清净供，见世躄𬦣生饿鬼。

偷取斋物将己用，见世饥寒不得食。

凌忽骂詈出家人，见世风痫遭牢狱。

破斋犯戒违禁忌，见世噎病生饿鬼。

损害众生无畏惧，见世短命枷锁厄。

食肉腥臭常血秽，见世百病不离身。

嗜酒猖狂无尊卑，见世猛火恶鬼杀。

好食五辛及臭物，见世腥膻生粪土。

绮语戏弄出家人，见世猿猴生鸟兽。

手足挛缩不伸展，不敬三宝得此报。

手足断坏无支节，不敬尊师得此报。

两目俱盲无所见，不信经法得此报。

舌根坏烂及喑痖，诽谤大乘得此报。

言词謇吃不能语，道说出家得此报。

鼻拥不闻香与臭，好食五辛得此报。

身体烂坏脓血流，毁谤三宝得此报。

唇𠐻齿露鼻梁倒，破坏道场得此报。

举身虫出肉臭烂，算弄三宝得此报。

腰脊曲跌背脚折，欺忽三宝得此报。

癫狂风邪迷惑病，不信因缘得此报。

形容丑陋并疮𤺄，咒诅三宝得此报。

眼赤口偏鼻不正，调戏三宝得此报。

愚痴憨矮无意志，诳惑三宝得此报。

劫贼杀害取财物，侵夺三宝得此报。

大水漂溺沉没者，躭色嗜酒得此报。

猛火烧灼形燋烂，损费三宝得此报。

毒蛇吞噬及𧋍螫，打骂出家得此报。

毒蛇入口及鼻孔，恶口咒诅得此报。

毒蛇恶虫入窍穴，邪淫放荡得此报。

虎狼猛兽噉食者，阴谋恶毒得此报。

饥冻寒饿常不足，侵损常住得此报。

身常虚乏无气力，不持斋戒得此报。

父母男女常离隔，破人和合得此报。

贫穷困苦常饥寒，破坏斋戒得此报。

为人奴婢常辛苦，偷盗悭贪得此报。

为世憎嫌人不喜，㤭慢傲诞得此报。

受身猪狗常噉粪，淫犯六亲得此报。

受身鱼鳖虾蟆身，嗜酒猖狂得此报。

受生毒虫猛兽身，嗜肉杀生得此报。

受生科斗蝼蚁身，不净淫秽得此报。

受生獐鹿野兽身，偷盗杀生得此报。

受生蟒蛇毒龙身，嫉妒毒害得此报。

受生饿虎鹰鹞身，欺负抵债得此报。

受生狂犬狐兔身，背师弃本得此报。

受生鸠鸽𬸧雀身，作法异常得此报。

受生雕鹯鸷鸟身，不用经教得此报。

受生孤寡无男女，堕胎害子得此报。

受生丑陋人憎恶，笑弄出家得此报。

受生癫痫风狂病，布施不还得此报。

受生诸雀鸱鷮身，评论毁教得此报。

受生枷锁常切身，謟毒忠良得此报。

受生棒杖不离身，非法拷楚得此报。

受生猫子貍豹身，食肉入观得此报。

受生𮔅蝂臭秽身，荤秽经像得此报。

受生豺狼狐貉身，悋惜虚矫得此报。

受生狌狖貍鼠身，斋竟食肉得此报。

受生蚰蜒蜣螂身，观中淫欲得此报。

受生蜂虿虺蝎身，咒诅恶口得此报。

受生鼹蜓𧋍蜴身，唝嗃傲诞得此报。

受生蜘蛛蚯蚓身，贪淫自盗得此报。

受生蚊虻蚤虱身，轻道慢法得此报。

## 翻譯

[此處應為現代中文翻譯]

原文字數：3953 字
**結構層級：** 品/章 (Level 2)
建議：請使用AI翻譯工具或人工翻譯此段落。

翻譯要點：
1. 保持原文意思
2. 使用現代中文表達
3. 保留重要的古代術語
4. 添加必要的註解說明

## 註解

**重要詞彙：**
- [待補充]

**文化背景：**
- [待補充]

**翻譯要點：**
- [待補充]

## 結構信息

**層級：** Level 2
**類型：** 品/章
**原始標題：** 恶报品第三

---
*翻譯時間：2025-08-10 02:00:55*
*翻譯方式：自動生成模板（支持層級結構）*
