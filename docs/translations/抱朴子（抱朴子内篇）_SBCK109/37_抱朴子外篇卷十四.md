# 抱朴子外篇卷十四

## 原文

抱朴子外篇卷十四

晋丹阳葛洪稚川著

抱朴子曰：莫不贵仁，而无能纯仁以致治也。莫不贱刑，而无能废刑以整民也。咸云：“明后御世，风向草偃，道洽化醇，安所用刑？”余乃论之曰：夫德教者，黼黻之祭服也；刑罚者，捍刃之甲胄也。若德教治狡暴，犹以黼黻御剡锋也。以刑罚施平世，是以甲胄升庙堂也。故仁者，养物之器；刑者，惩非之具。我欲利之，而彼欲害之，加仁无悛，非刑不止，刑为仁佐，于是可知也。譬存玄胎息，呼吸吐纳，含景内视，熊经鸟伸者，长生之术也。然艰而且迟，为者尠成，能得之者万一焉。病笃痛甚，身困命危，则不得不攻之以针石，治之以毒烈。若废和、鹊之方，而慕松、乔之道，则死者众矣。仁之为政，非为不美也。然黎庶巧伪，趋利忘义，若不齐之以威，紏之以刑，远羡羲、农之风，则乱不可振，其祸深大。以杀止杀，岂乐之哉？八卦之作，穷理尽性，明罚用狱，著于“噬嗑”，系以徽𬙊，存乎习坎。然用刑其来尚矣。逮于轩辕，圣德尤高，而躬亲征伐，至于百战，僵尸涿鹿，流血阪泉，犹不能使时无叛逆，载戢干戈，亦安能使百姓皆良？民不犯罪而不治者，未之有也。唐虞之盛，象天用刑，窜殛放流，天下乃服。汉文玄默，比隆成康，犹断四百，鞭死者多。夫匠石不舍绳墨，故无不直之木；明主不废戮罚，故无陵迟之政也。盖天地之道，不能纯仁，故青阳阐陶育之和，素秋厉肃杀之威，融风扇则枯瘁摅藻，白露凝则繁英雕零。是以品物阜焉，岁功成焉。温而无寒，则蝡动不蛰，根植冬荣；宽而无严，则奸宄并作，利器长守。故明赏以存正，必罚以闲邪，劝沮之器，莫此之要。观民设教，济其宽猛，使懦不可狎，刚不伤恩。“五刑之罪，至于三千”，是绳不可曲也；“司寇行刑，君为不举”，是法不可废也。绳曲则奸回萌矣，法废则祸乱滋矣。亡国非无令也，患于令烦而不行；败军非无禁也，患于禁设而不止。故众慝弥蔓，而下黩其上。夫赏贵当功，而不必重，罚贵得罪而不必酷也。鞭朴废于家，则僮仆怠情；征伐息于国，群下不虔。爱待敬而不败，故制礼以崇之；德湏威而久立，故作刑以肃之。班、倕不委规矩，故方圆不戾于物；明君不释法度，故机诈不肆其巧。唐、虞“其仁如天”，而不原四罪；姬公“友于兄弟”，而不赦二叔。仲尼之诛正卯，汉武之杀外甥，垂泪惜法，盖不获已也。故诛一以振万，损少以成多。方之栉发，则所利者众；比于割疽，则所全者大。是以炙剌惨痛，而不可止者，以痊病也；刑法凶丑，而不可罢者，以救弊也。六军如林，未必皆勇；排锋陷火，人情所惮。然恬颜以劝之，则投命者尠；断斩以威之，则莫不奋击。故役欢笑者，不及叱咤之速；用诱悦者，未若刑戮之齐。是以安于感深谷而严其法，卫子疾弃灰而峻其辟。夫以其所畏，禁其所玩，峻而不犯，全民之术也。明病之术者，杜未生之疾；达治乱之要者，遏将来之患。若乃以轻刑禁重罪，以薄法卫厚利，陈之滋章，而犯者弥多，有似穿阱以当路，非仁人之用怀也。善为政者，必先端此以率彼，治亲以整疏，不曲法以行意，必有罪而无赦。若石碏之割爱以威亲，晋文之忍情以斩颉。故仁者为政之脂粉，刑者御世之辔策，脂粉非体中之至急，而辔策湏臾不可无也。肃恭少怠，则慢惰已至；威严暂弛，则群邪生心。当怒不怒，奸臣为虎；当杀不杀，大贼乃发。水久坏河，山起咫尺，寻木千丈，始于毫末。钻燧之火，勺水所灭；鹄卵未孚，指掌之所靡。及其乘冲飙而燎巨野，奋六羽以凌朝霞，则虽智勇不能制也。故明君治难于其易，去恶于其微，不伐善以长乱，不操柯而犹豫焉。然则刑之为物，国之神器，君所自执，不可假人，犹长剑不可倒捉，巨鱼不可脱渊也。乃崇替之所由，安危之源本也。田常之夺齐，六卿之分晋，赵高之弑秦，王莽之篡汉，履霜逮冰，由来渐矣。或永叹于海滨，或拊心乎望夷，祸延宗祧，作戒将来者，由乎慕虚名于往古，忘实祸于当己也。

或人曰：“刑辟之兴，盖存叔世。立人之道，唯仁与义。我清静而民自正，我无欲而民自朴。烹鲜之戒，不欲其烦。宽以爱人则得众，悦以使人则下附。故孟子以体仁为安，杨子云谓申韩为屠宰。夫繁策急辔，非造父之御；严刑峻罚，非三五之道。故有虞手不指挥，口不烦言，恭己南面，而治化雍熙矣。宓生政以率俗，弹琴咏诗，身不下堂，而渔者霄肃矣。必能厚惠薄敛，救乏擢滞，举贤任才，劝穑省用，招携以礼，怀远以德，陶之以成均，治之以庠序。化上而兴善者，必若靡草之逐惊风；洗心而革面者，必若清波之涤轻尘。朝有德让之群后，野无犯礼之轨躅，圜土可以虚芜，楚革可以永格，何必赏罚可以为国乎？”抱朴子答曰：易称明罚敕法，书有哀矜折狱，爵人于朝，刑人于市，有自来矣，岂从叔世？多仁则法不立，威寡则下侵上。夫法不立，则庶事汩矣，下侵上，则逆节萌矣。至醇既浇于三代，大朴又散于秦汉，道衰于畴昔，俗薄乎当今，而欲结绳以整奸欺，不言以化狡猾，委辔策而乘奔马于险涂，舍柁橹而泛舟以凌波，盘旋以逐走盗，揖让以救灾火，斩晁错以却七国，舞于戈以平赤眉，未见其可也。盖三皇步而五帝骤，霸王以来，载驰载骛。当其弊也，吏欺民巧，寇盗公行，髡钳不足以惩无耻，族诛不能禁觊觎。重目以广视，累耳以远听，抗烛以理滞事，焦心以息奸源。而犹市朝有呼嗟之音，边鄙有不闻之枉。作威作福者，或发乎瞻视之下；凶家害国者，或搆乎萧墙之内。而欲以太昊之道，治偷薄之俗；以画一之歌，救鼎涌之乱。非识因革之随时，明损益之变通也。所谓刻舟以摸遗剑，参天而射五步，掼犀兕之甲，以涉不测之渊；衿却寒之裘，以御郁隆之暑。踵之解结，颐之搔背，其为愤愤，莫此之剧矣。但当先令而后诛，得情而勿喜，使伯氏无怨于失邑，虞芮知耻而无讼耳。若强暴掩容，操绳而不惮；诱于含垢，草蔓而不除。恃藏疾之大言，忘膏肓之近急，何异焦喉之渴切身，而遥指沧海于万里之外，滔天之水已及，而方造舟于长洲之林，安得免夸父之祸，脱沦水之害哉？世人薄申、韩之实事，嘉老庄之诞谈，然而为政莫能错刑。杀人者，原其死，伤人者，赦其罪，所谓土柈瓦胾，无救朝饥者也。道家之言，高则高矣，用之则弊，辽落迂阔，譬犹干将不可以缝线，巨象不可使捕鼠，金舟不能凌阳侯之波，玉马不任骋千里之迹也。若行其言，则当燔桎梏，隳囹圄，罢有司，灭刑书，铸干戈，平城池，散府库，毁符节，撤关梁，掊衡量，𦠧离朱之目，塞子野之耳。泛然不系，反乎天牧，不训不营，相忘江湖。朝廷阒尔若无人，民则至死不往来。可得而论，难得而行也。俗儒徒闻周以仁兴，秦以严亡，而未觉周所以得之不纯仁，而秦所以失之不独严也。昔周用肉刑，刖足劓鼻。盟津之令，后至者斩，毕力赏罚，誓有孥戮。考其所为，未尽仁也。及其叔世，罔法玩文，人主苛虐，号令不出宇宙，礼乐征伐不复由己。群下力竞，还为长蛇。伐本塞源，毁冠裂冕。或沉之于汉，或流之于彘。失柄之败，由于不严也。秦之初兴，官人得才。卫鞅、由余之徒，式法于内；白起、王翦之伦，攻取于外。兼弱攻昧，取威定霸，吞噬四邻，咀嚼群雄，拓地攘戎，龙变虎视。实赖明赏必罚，以基帝业。降及杪季，骄于得意，穷奢极泰，加之以威虐，筑城万里，离宫千余，钟鼓女乐，不徙而具。骊山之役，太半之赋，闾左之戍，坑儒之酷。北击猃狁，南征百越，暴兵百万，动数十年。天下有生离之哀，家户怀怨旷之叹。白骨成山，虚祭布野。徐福出而重号啕之雠，赵高入而屯豺狼之党。天下欲反，十室九空。其所以亡，岂由严刑？此为秦以严得之，非以严失之也。且刑由刃也，巧人以自成，拙者以自伤。为治国有道，而助之以刑者，能令慝伪不作，凶邪改志。若纲绝网紊，得罪于天，用刑失理，其危必速。亦犹水火者，所以活人，亦所以杀人，存乎能用之与不能用。夫症瘕不除，而不修越人之术者，难图老彭之寿也。奸党实繁，而不严弹违之制者，未见其长世之福也。但当简于、张之徒，任以法理，世选赵、陈之属，委以案劾。明主留神于上，忠良尽诚于下，见不善则若鹰鹯之搏鸟雀，睹乱萌则若薙田之芟芜𬜨。庆赏不谬加，而诛戮不失罪，则太平之轨不足迪。令而不犯，可庶几废刑致治，未敢谓然也。

或曰：“然则刑罚果所以助教兴善，式遏轨忒也。若夫古之肉刑，亦可复与？”抱朴子曰：曷为而不可哉？昔周用肉刑，积祀七百，汉氏废之，年代不如，至于改以鞭笞，大多死者，外有轻刑之名，内有杀人之实也。及于犯罪，上不足以至死，则其下唯有徒、谪、鞭、杖，或遇赦令，则身无损。且髡其更生之发，挝作方愈之创，殊不足以惩次死之罪。今除肉刑，则死罪之下，无复中刑在其间，而次死罪不得不止于徒、谪、鞭杖，是轻重不得不适也。又犯罪者希而时有耳，至于杀之则恨重，而鞭之则恨轻，犯此者为多。今不用肉刑，是次死之罪，常不见治也。今若自非谋反大逆，恶于君亲，及用军临敌犯军法者，及手杀人者，以肉刑代其死，则亦足以惩示凶人。而刑者犹任坐役，能有所为，又不绝其生类之道，而终身残毁，百姓见之，莫不寒心，亦足使未犯者肃栗，以彰示将来，乃过于杀人。杀人非不重也，然辜之三日，行埋弃之，不知者众，不见者多也。若夫肉刑者之为摽戒也多。昔魏世数议此事，诸硕儒达学洽通殷理者，咸谓宜复肉刑，而意异者駮之，皆不合也。魏武帝亦以为然，直以二陲未宾，远人不能统至理者，卒闻中国刖人肢体，割人耳鼻，便当望风谓为酷虐，故且权停，以湏四方之并耳。通人杨子云亦以为肉刑宜复也。但废之来久矣，坐而论道者，未以为急耳。

抱朴子外篇卷十四终

## 翻譯

[此處應為現代中文翻譯]

原文字數：3718 字
建議：請使用AI翻譯工具或人工翻譯此段落。

翻譯要點：
1. 保持原文意思
2. 使用現代中文表達
3. 保留重要的古代術語
4. 添加必要的註解說明


## 註解

**重要詞彙：**
- [待補充]

**文化背景：**
- [待補充]

**翻譯要點：**
- [待補充]

---
*翻譯時間：2025-08-09 02:46:50*
*翻譯方式：自動生成模板*
