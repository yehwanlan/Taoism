# 抱朴子内篇卷一

## 原文

抱朴子内篇卷一

晋丹阳葛洪稚川著

畅玄卷第一

抱朴子曰：“玄者，自然之始祖，而万殊之大宗也。眇昧乎其深也，故能微焉。绵邈乎其远也，故称妙焉。其高则冠盖乎九霄，其旷则笼罩乎八隅。光乎日月，迅乎电驰。或倏烁而景逝，或飘滭而星流，或滉漾于渊澄，或雰霏而云浮。因兆类而为有，托潜寂而为无。沦大幽而下沉，凌辰极而上游。金石不能比其刚，湛露不能等其柔。方而不矩，圆而不规。来焉莫见，往焉莫追。乾以之高，坤以之卑，云以之行，雨以之施。胞胎元一，范铸两仪。吐纳大始，鼓冶亿类。佪旋四七，匠成草昧。辔策灵机，吹嘘四气。幽括冲默，舒阐粲尉。抑浊扬清，斟酌河渭。增之不溢，挹之不匮，与之不荣，夺之不瘁。故玄之所在，其乐不穷。玄之所去，器弊神逝。夫五声八音，清摘流徵，损聪者也。鲜华艳采，彧丽炳烂，伤明者也。宴安逸豫，清醪芳醴，乱性者也。冶容媚姿，𫓪华素质，伐命者也。其唯玄道，可与为永。不知玄道者，虽顾盻为杀生之神器，唇吻为兴亡之关键。椅榭俯临乎云雨，藻室华绿以参差。组帐雾合，罗帱云离。西毛陈于闲房，金觞华以交驰。清弦嘈囋以齐唱，郑舞纷䋴以蟡蛇。哀箫鸣以凌霞，羽盖浮于涟漪。掇芳华于兰林之囿，弄红于积珠之池。登峻则望远以忘百忧，临深则俯揽以遗朝饥。入宴千门之混烨，出驱朱轮之华仪。然乐极则哀集，至盈必有亏，故曲终则叹发，宴罢则心悲也。寔理势之攸召，犹影响之相归也。欺假借而非真，故物往若有遗也。

夫玄道者，得之乎内，守之者外，用之者神，忘之者器。此思玄道之要言也。得之者贵，不待黄钺之威；体之者富，不湏难得之货。高不可登，深不可测。乘流光，策飞景，凌六虚，贯㴠溶。出乎无上，入乎无下。经乎汗漫之门，游乎窈眇之野，逍遥恍惚之中，倘佯仿佛之表。咽九华于云端，咀六气于丹霞，俳佪茫昧，翱翔希微，履略蜿虹，践跚旋玑，此得之者也。

其次则真知足，知足者则能肥遁勿用，颐光山林，纡鸾龙之翼于细分之伍，养浩然之气于蓬荜之中。褴缕带索，不以贸龙章之𬀩晔也；负步杖策，不以易结驷之骆驿也。藏夜光于嵩岫，不受他山之攻。沉鳞甲于玄渊，以违钻灼之灾。动息知止，无往不足。弃赫奕之朝华，避偾车之险路。吟啸苍崖之间，而万物化为尘氛；怡颜丰柯之下，而朱户变为绳枢。握耒甫田，而麾节忽若执鞭；啜荈漱泉，而大牢同乎藜藿。泰尔有余欢于无为之塲，忻然齐贵贱于不争之地。含醇守朴，无欲无忧，全真虚器，居平味澹。恢恢荡荡，与浑成等其自然；浩浩茫茫，与造化钧其符契。如暗如明，如浊如清，似迟而疾，似亏而盈。岂肯委尸祝之尘，释大匠之位，越樽俎以代无知之庖，舍绳墨而助伤手之工。不以臭鼠之细琐，庸夫之忧乐，藐然不喜流俗之誉，怛尔不惧雷同之毁。不以外物汨其至精，不以利害污其纯粹也。故穷富极贵，不足以诱之焉，其余何足以悦之乎？直刃沸镬，不足以劫之焉，谤𮙋何足以戚之乎？常无心于众烦，而未始与物杂也。

若夫操隋珠以弹雀，舐疮痔以属车，登朽缗以探巢，泳吕梁以求鱼，旦为称孤之客，夕为狐鸟之余，栋桡𫗧覆，倾溺不振，盖世人之所为载驰企及，而达者之所为寒心而凄怆者也。故至人嘿韶夏而韬藻棁。奋其六羽于五域之墟，而不烦衔芦之卫。翳其鳞角乎勿用之地，而不恃曲冗之备。俯无倨鸱之呼，仰无亢极之悔。人莫之识，邈矣辽哉！”

抱朴子内篇卷一终

## 翻譯

[此處應為現代中文翻譯]

原文字數：1332 字
建議：請使用AI翻譯工具或人工翻譯此段落。

翻譯要點：
1. 保持原文意思
2. 使用現代中文表達
3. 保留重要的古代術語
4. 添加必要的註解說明

## 註解

**重要詞彙：**
- [待補充]

**文化背景：**
- [待補充]

**翻譯要點：**
- [待補充]

---
*翻譯時間：2025-08-09 04:18:47*
*翻譯方式：自動生成模板*
