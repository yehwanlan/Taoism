# 玉清无上靈寶自然北斗本生真經

玉清无上靈寶自然北斗本生真經

三十六天大司命宸京保命大天帝君下傳

洪惟大道，浩浩赤明，元始開圖，化導群有，現大光明，照百千界，於玉清皇極宫中放種種光明，所謂金藏雲光、玉藏雲光、珠藏雲光、海藏雲光、香藏雲光、花藏雲光、火藏雲光，五行之光周徧天下，下及人寰，上則萬二千天，下則八千萬國，莫不承我元始之力，一時雲集，聽説无上至真妙道。元始上帝太極真尊撫明雲几，下觀大衆，發大梵音，如大天鼓，震響十方，天上天下一時皆謂元始上帝與我獨語，莫不歡喜，誠服聽受。元始上帝乃敷奥義，大發至真之淵淪，披迷雲之日月，其時龍音雷吼，駭聽動心。

道曰：“一心玄微，廣包萬景之多，一心所受，表裏洞然，本无留礙，生死去來，如影如夢，緣何倒置，認此爲真，淪没妄波，不能出離。”方説是法，時有真人從座而起，虔恭百拜，仰瞻威容，告真尊曰：“臣名寶上，諸天子中最爲第一，今有微願，望賜開弘，臣所願也。中天七星，巍巍赫奕，統御群曜，斡旋炁運，斟酌死生，威力至重，以何因緣，殊勝第一，起自何劫？始終之化，願詳聞之。”

真尊歎曰：“大哉，汝之問也！在昔龍漢，有一國王，其名周御，聖德无邊，時人稟受八萬四千大劫，王有玉妃，明哲慈慧，號曰紫光夫人，誓塵劫中，已發至願，願生聖子輔佐乾坤，以裨造化。後三千劫，於此王出世，因上春日，百花榮茂之時，遊戲後苑，至金蓮花溫玉池邊脱服澡盥，忽有所感，蓮花九包，應時開發，化生九子，其二長子是爲天皇大帝、紫微大帝，其七幼子是爲貪狼、巨門、䘵存、文曲、廉貞、武曲、破軍之星，或善或惡，化導群情，於玉池中經于七日七夜，結爲光明，飛居中極，去地九千萬里，化爲九大寶宫，二長帝君居紫微垣太虚宫中勾陳之位，掌握符圖，紀網元化，爲衆星之主領也。昔大願住此剛强世界七千萬劫，方還玉清。紫光夫人亦號北斗九真聖德天后，道身玄天大聖真后，應現上天南嶽，是名慶華紫光赤帝之尊。若有信心男女能於上春日一心齋戒，肅爾神明，設九光醮，迎請紫光聖母并七元君，虔恭奏獻，縱有多劫十惡重罪，冤家苦報，如九日輪照於冰山，應時消釋，上至國王大臣，下及民庶，能奉之者，感獲景貺，福壽增延，无量天真俱來擁衛，見世圓滿，子孫昌盛，命終之後，超生大梵真天。世上之士若能常誦九光真經，設九光醮，持紫光名，智慧福壽，如彼甘泉，隨汲隨發，受用无盡，此功德藏世間第一，汝當傳布，助我道風。”寶上真人既聞金口所宣，與諸天衆莫大歡躍，感謝鴻恩，各起心念：“我等當供養真尊，真尊之恩，如父如母，難以報稱。”於是各運神通，就玄空中散百千萬種光明寶藏、无量光明寶香、无量光明寶雲、无量光明寶雨，无量光明天樂不鼓自鳴，並合節奏，元量大寶光明宮殿旋空而下至真尊前，而爲貢獻，无鞅真聖萬口一辭，贊揚真梵，口稱偈曰：

巍巍元始尊，神通居第一。

世間无與比，如日照萬天。

智慧廣方便，而能化有生。

我等以萬身，身身俱萬舌。

以贊真尊道，窮劫不能盡。

仁哉紫光天，善能變現身。

男形或女形，應機而接物。

歸命北極母，无盡功德海。

永爲盲者目，照耀於今古。

功德與元始，通爲内外化。

陶鎔大法器，普成无量真。

寶上真人與諸天衆説是偈畢，一切天神敬禮真尊，奉辭而退。

玉清无上靈寶自然北斗本生真經