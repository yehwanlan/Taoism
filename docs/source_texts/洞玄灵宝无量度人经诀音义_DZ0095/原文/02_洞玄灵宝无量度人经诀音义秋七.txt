# 洞玄灵宝无量度人经诀音义秋七

洞玄灵宝无量度人经诀音义秋七

张　　　万　　　福　　纂

凡持太上洞玄灵宝无量十部尊经，东向前三礼，北向立左转东向，叩齿三十六通。思五色云气覆满一室，青龙白虎，师子玄武，朱雀凤凰，备守前后，玉女仙童，五帝神官，神仙兵马九亿万众，营卫左右。便摇身三过而诵经竟，当从南面下床，礼如初。右出金箓简文经。

凡开灵蕴，诵经之时，皆当烧香，整具法服，礼经如法，诵咒曰：

寂寂至无宗，虚峙劫刃阿。豁落洞玄文，谁测此幽遐。

一入大乘路，孰计年劫多。不生亦不灭，欲生因莲华。

超凌三界徒，慈心解世罗。　真人无上德，　世世为仙家。右出太极宝诀。

太上洞玄灵宝无量度人上品妙经者，斯乃人法双举，总别俱舍，太上一代之法王，道君宣经之化主。洞玄灵宝是十部之总题，无量度人为一轴之别目。太者，极大之嘉名。上者，穷高之美称。穷高则居上无顶，极大则物莫能过。欲明圣人体贵德尊，穷理尽妙，转回靡测，难可思议，故云太上。洞者，虚通不滞，豁达无为，营览清遥，显畅遐彻。玄者，冲微邃远，妙寂湛然，理致杳冥，幽原眇邈。灵者，精用朗净，智照圆明，将应变尽性之宜，实慧周万机之境。宝者，珍奇挺秀，尊贵加荣，布象则天地成形，贷气则含生化育。无量度人者。无是不有之目，量是数极之名，度以济彼为言，人以物类成称。斯乃济度天人，极无数量，凡厥升进，俱入妙门，成就有心，使归无相。上品妙经者，此经始于无始，最为先说，众品之内，标之其上，元宗常湛，故曰妙经。寻斯旨趣，义含无量，就明无量，自有五意。一者体无量，二者德无量，三者威无量，四者品无量，五者音无量。体无量者，但天尊宗源久远，本自难知，或真应两身，权实二智，是以托名龙汉，即曰无形，设号开皇，乃称元始，随机设教，逐病与药，周应不穷，无乎不在，此第一体无量也。德无量者，体处元阳，恬神静漠，口含五色，光照大千，能使受法珠中，闻经太上，此第二德无量也。威无量者，圣人怀藏日月，推定阴阳，回山驻流，调和气序，千千截首，制伏祅魔，万万翦形，邪不扰正，此第三威无量也。品无量者，若论凡物，皆有品第，即有高下少多之目，今明圣人应物随缘，非高非下，赴机逐便，不少不多，难可以高下格量，无能以少多所得，是以无品，品则无量，此第四品无量也。音无量者，明圣人以无言之说，则不穷，无声之响，响则无绝，使历劫解悟，人天晓闻，故云大梵隐语，无量之音，又云天中之音，斯之谓也，此第五音无量也。略陈梗概，其意云尔。

右出洞元灵宝十部经序。

四极明科曰：凡诵经，当令心目相应，目无妄视，心无异念。每使披卷言句周竟，不得中住，越略天音，三犯万不得仙，五犯已上，死充地狱三涂五苦万劫之中。隐注曰：读经五百言，则叩齿三下，以舌舐上下唇，咽液三过，令人不极，久而声清，不如此法，损气劳神也。

右出洞玄灵宝斋内事心业序人间多读诵

洞玄灵宝无量度人经，虽有祝想之诀，而罕解节度，今复具言，庶可得知。自题以下降元始正经，既是道君叙赞，宜依洞玄十部。存念内音，自须依本法。今具列之如左。

读至道言，次依下文，存思祝诵臣及甲乙。若自为，不宜云，及为人，不宜云，臣心不兼二故也。若为己及人，宜依本文。毕，引气三十二过，须徐徐引取三十二天之气，然后依法诵之。此正是元始无量度人存念法也。

行道章，叩齿三十二通，上闻三十二天，心拜三十二过。须一一依口密诵天名，心闻诸天，一一心拜。心拜，形虽不动，随心屈伏，如身礼也。皆先习精熟，知天所在，无令临事致碍，迟回不决。凡存念祝诵，悉皆如此也。

太黄皇曾天，太明玉完天，清明何童天，元胎平育天，

元明文举天，　七曜摩夷天，虚无越衡天，　太极蒙翳天。

右八天位系东方九气青天，从北头为始南行也。

赤明和阳天，　元明恭华天，　曜明宗飘天，竺落皇笳天，

虚明堂曜天，　观明端静天，元明恭庆天，　太焕极瑶天。

右八天位系气丹天，气东头起西行。

元载孔升天，　太安皇崖天，　显定极风天，始皇孝芒天，

太黄翁重天，　无思江由天，上揲阮乐天，　无极昙誓天。

右八天位系西方七气素天，从南头为始北行。

皓庭霄度天，　渊通元洞天，　翰宠妙成天，秀乐禁上天，

无上常融天，　玉隆腾胜天，龙变梵度天，　平育贾奕天。

右八天位系北方五气玄天，从西头始东行。

诵诸天内音存念法

东亶娄六十四字存念法。叩齿九通，思九色之龙导引前后，青云九重复匝身形，咒曰：

赤明开图，八气回真。总统元关，青帝大神。

流化九外，缠绵我身。灵音八书，六十四篇。

洞明天地，与我合仙。运致龙驾，上升帝辕。

咒毕，引气九咽止。行之九年，八天各以青腰玉女、青华玉童各八人，侍卫身形，致青牙之精，生身光明，彻见虚无。万遍道成，即得飞行，七祖同福，皆升南宫也。

南南爓六十四字存念法。叩齿三通，思朱雀凤凰翱翔其前，绛云三重复匝身形，密咒曰：

三气徘徊，灵凤来飞。玉音八字，爓焕紫微。

吉日大庆，我道洞开。朱丹哺饴，仰吸灵晖。

身生水火，绛帔羽衣。登空飞步，足践凤梯。

周旋八天，七祖相随。咒毕，引气三咽止。行之三年，八天各以太丹玉女、太阳玉童各八人，侍卫身形，降致朱丹三气之精，反白留容，万劫不倾，七祖超升，上入福堂，反胎王家，即得更生。

西刀利六十四字存念法。叩齿七通，思白虎师子导引左右，素云七重复匝身形，密咒曰：

七气金灵，八天尊神。白虎策辇，师子捧辕。

七气缠绵，炼我成仙。身登金光，映照素云。

内外变化，升入洞门。七祖出夜，九幽旋魂。

亿劫开度，随运长存。咒毕引气七咽止。行之七年，八天各以素灵玉童八人侍卫身形，降致太素七气之精，停年留貌，万劫童颜，庆及七祖，升度南宫，反胎更生，世世王门。

北玃无六十四字存念法，叩齿五通，思飞龙羽盖蓊郁左右，黑云五重复匝身形，神童玉女羽衣飞裳，侍卫前后，密咒曰：

元天徘徊，流景上清。大有启运，八字高明。飞元澄空，洞阴自生。五气缠绵，灌我身形。冠带北单，受炼洞灵。肾府北出，内外光精。飞行三界，游宴紫庭。七祖同庆，欢乐劫龄。七宝林中，反胎更生。长夜出离，南宫记名。黄箓白简，世世生仙。

咒毕，引气五咽止。行之五年，八天各以太元玉童各八人，侍卫身形，降致灵滋五气之精，还年留景，保命三清，庆及七祖，世世生仙。右出灵宝玉字经。

凡持此度人经，六度存念祝诵法具件如前。