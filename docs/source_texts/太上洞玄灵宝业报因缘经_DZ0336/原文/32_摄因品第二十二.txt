# 摄因品第二十二

摄因品第二十二

普济问曰：众生无量，识见不同；善恶造因，根基各异。若遍开十部，则智力不迨；如说一乘，又悟解难入。未知取适，其意若何？

道君曰：因机取悟，无方不摄。既知简要，复得开通。欲中物宜，何适不可。

普济曰：简要之理，实所愿闻。

道君曰：若众生好杀害损伤者，则以慈悲门摄之。若偷盗劫夺者，则以分义门摄之。若邪淫放荡者，则以贞洁门摄之。若悭贪悋惜者，则以布施门摄之。若瞋怒斗争者，则以欢喜门摄之。若愚痴颠倒者，则以方便门摄之。若绮言浮华者，则以简正门摄之。若妄语虚诳者，则以信顺门摄之。若恶口咒诅者，则以诵念门摄之。若两舌骂詈者，则以赞叹门摄之。若饮食酒肉者，则以斋戒门摄之。若诽谤訾毁者，则以讲说门摄之。若踞傲轻慢者，则以礼拜门摄之。若刚强豪健者，则以柔弱门摄之。若不信罪福宿命者，则以因缘门摄之。若执系有无者，则以中道门摄之。若是非彼我者，则以平等门摄之。若贪浊秽污者，则以清净门摄之。若坚固不移者，则以轮转门摄之。若造作不休者，则以无为门摄之。若局守不变者，则以圆通门摄之。若躁竞不安者，则以静定门摄之。若忧悲不乐者，则以逍遥门摄之。若烦恼不释者，则以解脱门摄之。以此二十四门，常摄一切，安乐众生，不亦要乎。

普济曰：此虽简要，犹患其多。昔天尊教等相，以无相之理摄化众生，可不简乎？

道君曰：彼以无相之相，等会一乘。今示有相之相，欲齐万法。

普济曰：彼既无相，无相从何等会一乘？今既有相，有相如何得齐万法？

道君曰：无相相无，其相所以等会一乘。有相相灭，其相是以欲齐万法。

普济曰：有相则为相有，相有那能得齐？无相则为相无，相无从何而会？道君曰：本以无相为相，无故能会。有相灭相，灭故能齐。

普济曰；亦可以无摄为摄，何假更说摄因？

道君曰：吾本以无摄摄化众生，众生未悟，故说摄耳。众生若悟，亦无摄因。