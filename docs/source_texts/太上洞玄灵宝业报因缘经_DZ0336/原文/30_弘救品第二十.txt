# 弘救品第二十

弘救品第二十

大慈大悲普济真人曰：天尊所说罪福因缘，善巧方便，开度众生，甚深微妙，不可思议。然地狱穷魂，苦毒无量，楚痛难堪，虽蒙救拔，复虑沉沦，万劫辛酸，痛恼何极。伏愿天尊慈悲广洽，更开要道，使早迁升，过去未来，俱沾利益，为诸男女历劫桥梁。

尔时太上道君曰：吾为汝等一切众生所说因缘，示其罪福，欲令天下识宿命根，大设法门，引诸男女随其业力，使出幽牢生死阶梯，渐顿咸尽。汝今复欲简要，速得迁升。汝等男女，各宜谛听，凝静身心，受其妙道。人之禀生，同资一气。及乎诞育，系命三元，寿夭吉凶、富贵贫贱、因缘罪福、善恶死生，各逐宿根，悉有报对，随其业力，永不差移，如影逐形，似声应响。三元者，谓上、中、下也。一者上元，正月十五日，天官主录。二者中元，七月十五日，地官主录。三者下元，十月十五日，水官主录。与三界十方、诸天上圣、妙行真人、玉童玉女、五帝四司、善恶童子，一切神灵无鞅数众，俱会玄都元阳宫中。元始之前，考较男女生死录籍、罪福因缘。及九幽地狱、水府穷魂，悉来校诚善恶令分。此时若有善男子、善女人，能发自然道意，采诸华果、名衣上服、百宝珍奇、玩弄卧具、诸香杂药、清净饮食，及上妙罗绮、锦绣纹缯、众彩诸色，造玄都大献，种种装严，一层两层、乃至百层千层，作玄都玉京五岳名山、楼阁台榭、堂殿形像，妙丽精饰，或千或万，以用供养，散华烧香，行道讲诵，燃灯放生，歌咏赞叹，布施发愿，悔过求哀，礼拜灭罪，昼夜不懈，我遣十天真人并诸天帝、飞天神王、三界四司、玉童玉女无量数众，飞空步虚，持幢建节，把录执符，齐到道场，为其灭罪，保护人民，使国土安宁，男女欢泰，众善齐降，诸恶不生，地狱苦魂一时解脱，克生天上，快乐无为，率土太平，获福无量。

道君曰：吾昔从元始天尊，赤明元年七月十五日，于福集世界信行国土元寿观中，大会说法，十方天帝、神仙、真圣无鞅数众，及诸龙鬼一时来会，听无妙相义。时东方国土仁爱天王造九层玄都宝盘九百枚，悉以青珠青玉、青金青宝、青纹青锦、青纱青縠、青罗青绮、青华青果、青香青网，乃至幡幢宝盖、衣服帐舆、饮食器物，皆同一色，飞云彩鹤、翔鸾绮凤、金翅朱鸟、天仙侮乐填满东方，来到会中，以用供养。东南国土慈和天王造十二层玄都宝盘一百二十枚，悉以绀珠绀玉、绀金绀宝、绀纹绀锦、绀纱绀縠、绀罗绀绮、绀华绀果、绀香绀网，乃至幡幢宝盖、衣服帐舆、饮食器物，皆同一色，飞云彩鹤、翔鸾舞凤、金翅朱鸟、神龙侮乐，填满东南，来到会中，以用供养。南方国土礼教天王造三层玄都宝盘三百枚，悉以丹珠丹玉、丹金丹宝、丹纹丹锦、丹纱丹縠、丹罗丹绮、丹华丹果、丹香丹网，乃至幡憧宝盖、衣服帐舆、饮食器物，皆同一色，飞云彩鹤、翔鸾舞凤、金翅朱鸟、神仙侮乐，填满南方，来到会中，以用供养。西南国土威范天王造十二层玄都宝盘一百二十枚，悉以红珠红玉、红金红宝、红纹红锦、红纱红縠、红罗红绮、红华红果、红香红网，乃至幡幢宝盖、衣服怅舆、饮食器物，皆同一色，飞云彩鹤、翔鸾舞凤、金翅朱鸟、飞仙侮乐，填满西南，来到会中，以用供养。西方国土义议天王造七层玄都宝盘七百枚，悉以皓珠皓玉、皓金皓宝、皓纹皓锦、皓纱皓縠、皓罗皓绮、皓华皓果、皓香皓网，乃至幡幢宝盖、衣服帐舆、饮食器物，皆同一色，飞云彩鹤、翔鸾舞凤、金翅朱鸟、▲声使乐，填满西方，来到会中，以用供养。西北国士成化天王造十二层玄都宝盘一百二十枚，悉以缥珠缥玉、缥金缥宝、缥纹缥锦、缥纱缥榖、缥罗缥绮、缥华缥果、缥香缥网，乃至幡幢宝盖、衣服帐舆、饮食器物，皆同一色，飞云彩鹤，翔鸾舞凤、金翅朱鸟、天钧侮乐，填满西北，来到会中，以用供养。北方国土智德天王造五层玄都宝盘五百枚，悉以玄珠玄玉、玄金玄宝、玄纹玄锦、玄纱玄縠、玄罗玄绮、玄华玄果、玄香玄网，乃至幡幢宝盖、衣服帐舆、饮食器物，皆同一色，飞云彩鹤、翔鸾舞凤、金翅朱鸟、神仙侮乐，填满北方，来到会中，以用供养。东比国土智积天王造十二层玄都宝盘一百二十枚，悉以绿珠绿玉、绿金绿宝、绿纹绿锦、绿纱绿縠、绿罗绿绮、绿华绿果、绿香绿网，乃至幡幢宝盖、衣服帐舆、饮食器物，皆同一色，飞云彩鹤、翔鸾舞凤、金翅朱鸟、天仙侮乐，填满东北，来到会中，以用供养。上方诸国无量天王各造三十六层玄都宝盘三十六万枚，悉以紫珠紫玉、紫金紫宝，紫纹紫锦、紫纱紫榖、紫罗紫绮、紫华紫果、紫香紫网，乃至幡幢宝盖、衣服帐舆、饮食器物，皆同一色，飞云彩鹤、翔鸾舞凤、金翅朱鸟、神龙侮乐，徧满虚空，来到会中，以用供养。下方国土载德天王造二十四层玄都宝盘二十四万枚，悉以黄珠黄玉、黄金黄宝、黄纹黄锦、黄纱黄縠、黄罗黄绮、黄华黄果、黄香黄网，乃至幡幢宝盖、衣服帐舆、饮食器物，皆同一色，飞云彩鹤、翔鸾舞凤、金翅朱鸟、神仙侮乐，遍满八方，来到会中，以用供养。是时，十方玄都宝盘或作玄都玉京、五岳山像，或飞云楼阁，或交龙舞凤，或宝台华树，或莲华芝英，雕镂绮错，连珠贯玉，悉是自然，四边围绕。复以当方珍玩服饰、绫罗锦绮、名香上药、器具玩弄、华果米麦、车舆象马、卧具田宅、宫池苑囿种种装严，侍从左右。王及皇后并诸大臣妃主、国中男女无鞅数众，各持香华幢盖，同来供养。五日五夜，光明焕赫，照曜诸天，得未曾有不可思议。尔时，天尊以神通力，变此会中及诸国土悉如琉璃，洞彻内外，皆同一色；国人男女，皆同一貌；洞见远近，平等不殊；三界十方同沾福庆，喜乐难言，九幽罢对，五苦停酸，国土安宁，人民快乐。

道君曰：昔弃善国王不修正化，杀害无度，田猎遨游，不恤贫穷，枉伤良善，广造宫殿，纵放百端。十三年中，人民怨叛，王身被戮，魂入三涂，众苦备经。五十八年，昼夜酸禁。其子承统，知父为非，敕巳自修，大行慈俭，人民庆乐，率土安宁，礼拜烧香，常行斋直。每于元日，广建福田，行道讲经，燃灯发愿，抄经造像，置观度人，布施放生，采诸华果、名香上药、玩弄服饰、绫罗锦绮、众宝珍奇、种种法具，清净饮食、米麦杂彩，造玄都宝盘，供养天尊及诸真圣贤人、道士出家法身无量数众。九年之中，功德薰修，得离地狱，上生天堂。

圣善国王及以皇后、诸王妃主、宰辅大臣、国中男女、贤人道士，常于三元造七宝盘，以上妙香药、清净饮食、诸杂缯彩，众宝装严，百层、千层、无边无量，送诸灵观玄坛、名山圣迹，随处安置，供养十方三界、过去未来见在三世诸天尊等仙真上圣，普皆回向，散华烧香，礼拜诵念，持斋奉戒，讲说大乘，布施放生，常行不替。十八年中，男女端等，皆同一貌，无有夭伤，天人欢乐，衣食自然。正化国王及以皇后，常于三元躬自烧香散华，行道讲诵，礼拜发愿，谢罪祈恩，尽国中所有金银珍宝，造九重宝盘玄都大献三百六十，香华宝盖、帐舆幡幢并诸音乐，周匝围绕；于其正殿及以庭阙，广建道场，命召道士立百宝座，讲说大乘，昼夜丹祷，供养天尊。国土太平，兆民欢乐，幽魂拔度，悉上福堂，男女欣欣，年命长远。

平乐国王与诸大臣、皇后妃主及国中男女，常以三元月旦，于其宫内建百高座，召诸道士及以女冠讲说三洞大乘经典，行道礼忏，布施放生，抄经铸像，置观度人，造三十六重玄都宝盘千二百所，种种装严，以用供养。至其元日，大建福田，保国泰民宁，和天安地，风调雨顺，百谷熟成，七祖生天，九幽罢对，男女昌炽，天下太平。

昔有贤者，为过去九玄、七祖及父母、己身、内外眷属、一切众生，常于三元之日造玄都大献，罄其诚恳，资财物产、香油灯烛、饮食华果，随分所有供养天尊及诸道士。八年之中，九祖生天，见世安乐，年命长远，衣食自然。

复有女人，常造玄都大献，普为一切。二十年中，身有光明，三界侍门。

复有道士，为国主人王、人民万物、过去见存、天下地上一切众生，造玄都大献，供养诸天及以道士、三涂地狱饿鬼穷魂。十四年中，白日升天。

复有道士，常劝男女为亿曾万祖、人民品物、国主人王，采诸华果、百味饮食、名衣上服、珍奇宝货、玩弄卧具、幡华幢盖，作玄都大献七宝山盘，于其元日供养天尊及诸圣众，礼拜忏悔，散华烧香。三十二年，得为四梵真人。

道君曰：清明国无相山中，有道士三万六千人，常以立夏一日入静安居，烧香行道，礼忏讲诵，持斋奉戒，劝诱男女，开度天人，作诸善业，昼夜不住；愿国安宁，救度生死，广设桥梁。王及皇后并诸妃主、宰辅大臣、国中男女，各发道心，随分供养，饮食滋味、香药器具、上妙衣服、车舆象马、绫罗锦绮、金银珠玉、米麦华果、卧具帱帐、田园童仆种种，布施供养，资给安居道士，虔心敬仰，愿得功德，利益装严。道士常为宣说经戒、罪福因缘。及说受身不净臭秽，四大浮假，念念无常，三业六根构造诸恶，渐染成愆，轮回生死；堕落三涂九幽地狱，受诸苦恼，吞火食炭，镬汤煎煮，足履刀山，手攀剑树，硙磨碓捣，锯解锥劖，铁鸟啄睛，铁犁耕舌，牛头乱拷，铁杖负身，脓血流离，身体烂坏，沈沦黑暗，流转泥犁，负石填河，昼夜拷掠，一入此处，万劫难原。皆是众生业缘自受，或由父母，或为子孙，上流下延，更相引及。若善男子、善女人能发善心，常为亿曾逮乎见在已身父母、骨肉亲缘、五苦三涂穷魂苦爽、饿鬼畜生、囚徒老病、一切众生，造玄都大献，建百高座，讲说大乘，抄经写像，置观度人，舍身供养，出家入道，布施放生，长斋奉戒；随其功德，悉上生天，昼夜劝说，开悟国人。满一百五日，至中元之辰，大会说法，受戒忏悔，大度众生。国人男女皆发善意，上妙衣服，供养法具，香炉澡灌，几杖坐褥，名香上药，玩弄调度，巾韫化策、盘盂器物，上献天尊，兼诸仙众真人道士，以用供养。徧及三涂囚徒饿鬼一切众生，皆得离苦，国土安宁，人民快乐；三万六千道士各寿万岁，俱升贾奕天中，为四梵真人；清明国王上为梵度天王，皇后升为四梵天女，大臣宰辅并入恭华天中，更受经法，享福无穷。

道君曰：吾所以说此者，示汝简要之法，使当来男女及一切众生有心回向，归命正道，以求度脱，作生死福田。能于三元大庆之日，造玄都大献，供养天尊及诸道士，行道礼诵，发片善心，丹祷不退，过去、见在、未来三世，获福无量，不可思议。