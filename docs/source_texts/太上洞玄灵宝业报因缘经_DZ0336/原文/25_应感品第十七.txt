# 应感品第十七

应感品第十七

道君曰：昔尊胜国王舍位出家，入山学道；十二年中，太上真人下授与经法，赐以神丹，寿得三万岁，得成真人。多宝国王常于宫中持经奉戒，烧香礼诵；十六年中，东华真人常为说法，教以延年，寿七万岁，得成真人。满相皇后弃舍宫掖，出家学道；三十五年，玄和玉女朝夕捧接，赐其真经。修行不怠，寿二万岁，入蓬莱山中，今为真妃。妙相皇后常诵此经戒，至念在心；二十八年，金华玉女下授仙经，一百年中，因水劫化形，转身为男子，更受经法，万百千年，得为真人。多喜王子出家学道，诵念此经；六十年中，金光童子为送衣食。寿香王子出家诵经，五十七年，天降神香，不焚自馨。又有大臣出家诵经，八十九年，凤凰来降，口吐灵音。昔有男子居家诵经，昼夜不倦，四十三年，庭前生莲华，中有百味香果饮食。又有男子山中修道，诵念真经，六年之中，龙王下降，送其衣食。又有女人入山学道，诵念此经，三年之后，白虎来侍卫其经堂。又有女子居家诵经，二十年中，衣食自然。又有道士山栖独坐，诵念此经，九年之中，两凤常侍左右，为送香灯，供给所须。又有道士居家诵经，二十三年，天男下降，给其衣食。又有女冠入山修道，诵念此经，二十一年，天女侍卫，供给衣食。又有国王持斋奉戒，礼拜烧香，三十三年，长生真人赐其仙丹，寿命无穷。又有皇后持斋礼拜，奉戒烧香，五十年中，青腰玉女迎入云中。又有王子持斋奉戒，礼拜烧香，七十三年，金华童子下赐仙芝。又有大臣持斋礼拜，奉戒烧香，十八年中，灵龟负药，送至座前。又有道士长斋奉戒，礼拜烧香，八十三年，天王保举，升入云中。又有女冠长斋奉戒，散华烧香，一百一年，五帝玉女迎入金华。又有男子持斋礼拜，烧香燃灯，九十三年，地祇侍卫。又有女子持斋礼拜，烧香散华，九十八年，三界司迎。又有国王置观度人，写经造像，建诸功德；十六年中，五帝来降，赐以金芝、凤凰鸾鹤、麒麟奇兽、甘露醴泉、灵芝神草，遍满郊畿。又有皇后广行布施，入诸灵观出家法身，斋戒烧香，幢幡宝盖种种福田；三年之中，发白反黑，还如少童；生诸贵子，聪明智慧，悉统王位，仁者贤明。又有贤者造诸法服，奉上道士出家法身，八年之中，五榖丰饶，所向从心。又有贤者常供斋食，奉献道士及以贤人，六年之中，衣食丰饶。又有男女常将财物施入常住，供养十方三宝，二十四年，五榖自生，天蚕降素。又有女子救济贫乏，放赎生命，大行慈悲，二十七年，玉女迎将入于云中。又有女子供养出家法衣法食，三十九年，天赐黄金。又有女子缝裁幡像、出家法服，斋戒供具，不倦苦辛，四十年中，天降玉英。又有贤者造钟造磬，送诸灵观；二十五年，地出黄金，年命长远。又有贤者，常以五谷施诸常住，作其芽蘖，十一年中，衣食自饶。又有贤者常于玄坛灵观洗饰尊像，修诸经教，施香及华；十七年中，门户兴隆。又有贤者布施手工，抄写经教，十八年中，聪明智慧，子胤繁昌。如此等辈，粗陈要领，以示将来，若玄都金格感应之篇，终劫说之，亦不能究。