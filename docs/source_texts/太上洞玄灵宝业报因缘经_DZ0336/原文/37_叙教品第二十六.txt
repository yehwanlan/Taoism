# 叙教品第二十六

叙教品第二十六

道君曰：元始以一气化生三气，分为三天。一曰始气，为清微天，号王清境，天宝君所化，出洞真经十二部，以教天中九圣。二曰元气，为禹余天，号上清境，灵宝君所化，出洞玄经十二部，以教天中九真。三曰玄气，为大赤天，号太清境，神宝君所化，出洞神经十二部，以教天中九仙。三十六部，亦曰三乘：一曰大乘，二曰中乘，三曰小乘。结飞玄之气，自然成章，玉字金书，龙文凤篆，大方一丈八角，垂芒教化，诸天流通。世界始终五劫，常转法轮，或实或权，有广有略，因机取悟，随世修行。虽天地运终，而三洞不灭，开度群品，导引天人，三界十方，俱受利益。

普济曰：三洞下世，未审何时？为是同来，亦有前后？

道君曰：每劫之初，洞真下化，人怀道抱德，共处虚无，悉奉正真，长生不死。次洞玄下化，人物渐离，散朴浇淳，失道叛德。其次洞神下化，人渐浇浮，不奉正真，年命短促。

自是之后，人心破坏，三洞不行，智慧不兴，人鬼交杂，运度促急，不满百年，念念无常，死亡不绝。吾重出世，宣行三洞，布化人间，随代机缘，敷扬经教，或大或小，随物所宜。故元始本文，未尽下教。其三清上境，四梵天中，真圣修行，其文具足。山川洞府，海岳仙宫，虽有所修，亦不备足。吾故命老子托化人间，救度众生，演说科戒，或夷或夏，或圣或凡，周遍十方，悉令开度。三洞大法，散在人间，劝诱男女，使勤修习。凡大积罪，业累沈迷，与道无缘，不能信奉；惟从伪法，诸杂妖神，徒竭一身，终归地狱。若能信行三洞大法，悉入福堂，或白日升举，尸解遁迹，隐形洞宫，游行世界，长生变号，永劫长存，炼气易形，转神入道，人莫能识，无量无边。

吾过去后，魔教转兴，天下同遵，人民夭逝，兵戈水火，疾病死亡，国破家亡，朝夕相继；竭其仓库，以事妖邪，伪乱日生，浇讹时扇，饥寒苦恼，父子流移，天下愚愚，永无悟矣。

吾念汝辈，积劫沉沦，说是要言，以示盲聋。然三洞经法，有二种：一者真法，二者化法。真法者，离诸虚妄，永劫长存。化法者，文字流通，随时变灭。化法之中，凡有五种：一者，结飞玄之气，云篆成章，离合自然，变化不测，在三清上境，常住镇经，亿劫常存，真圣护持。二者，云书一丈，八角焕明，在三界十方，诸天五亿，随劫升降，应感流传。三者，诸天宫殿、楼阁台房、门户之间，书题诵咏，制伏人物，出入修行。四者，华文叶字，玉札琼编，方丈蓬莱，阆苑玄圃，乍隐乍显，随劫存亡，教习神仙，及诸魔鬼。五者，纸墨缣素，竹木漆书，散在人间，流传诵咏，劫初即下，劫末还升，保国安人，开度群品。夫经者，元始之言，教化众生，使识根源本始、宿命因缘、罪福报对、善恶吉凶、生死门户、方便所由。今攺恶从善，保安性命，长生无为，归之于道，永劫轨模。保之者福降，修之者神仙。吾所以承元始之教，开化人天，将救众生之徒苦耳。子宜奉之。