# 救苦品第十五

救苦品第十五

道君告普济曰：吾常念众生在三涂十恶之中，为诸魍魉精魅、恶鬼邪神、毒虫猛兽、刀兵水火、枷杽牢狱、疾病苦痛之所缠绕，不能自安。吾已出三洞经戒救济等法，以救护之。又出符图七千章，神咒四千首，付诸真人及诸天帝、救苦真人、三天大魔王、五天大魔王，分布世间，救护一切，令得安稳。然众生愚痴，不识罪福，放纵六情，杀生偷盗，邪淫放荡，贪爱瞋怒，愚痴颠倒，绮言妄语，恶口两舌，啖食众生，破斋破戒，违天犯地，背正面邪，祷祀鬼神，众罪纵横，而无片善；致毒风恶气、六天魔鬼遍满人间，流行杀伐，中害死伤，日夜万计，不自称量。吾故常遣诸天帝主、十极神仙，三界四司人间按行，救度众生，遍满天地，人岂知之。今指告汝救护之法，汝宜行之。常以月一日、十五日、月尽日，教诸男女到此日中不食酒肉，制止六情，清净烧香，于其家中及至玄坛灵观，持斋授戒，诵念是经，六时行道，至心敬礼。

至心敬礼东方慈悲救苦天尊。

至心敬礼南方好生救苦天尊。

至心敬礼西方平等救苦天尊。

至心敬礼北方大慈救苦天尊。

至心敬礼东北方普济救苦天尊。

至心敬礼东南方无量救苦天尊。

至心敬礼西南方等观救苦天尊。

至心敬礼西北方惠化救苦天尊。

至心敬礼上方遍慈救苦天尊。

至心敬礼下方广济救苦天尊。

恭敬礼拜巳，各各稽首，叩头长跪，伏地三言：十方救苦无上大慈尊，弟子某今日并是凡夫，无量劫来沉沦罪苦，造诸恶业，杀生偷盗，邪淫放荡，悭贪瞋怒，愚痴颠倒，恶口两舌，绮言妄语，啖食众生，破斋破戒，违天逆地，罪根无数，不可计量。伏愿十方救苦无上大慈天尊，赦其愚痴，乞得清净，乃至凡诸厄难一切苦痛。于其家中或灵观玄坛，能自发露首谢巳身，吾遣诸天按行灵司，即为削除罪考，免其苦厄。若身不得自行，当请道士、女冠精心恳祷，礼拜供养，来诣家中或诣居处，舍身衣服、玩弄卧具、华果饮食、香油器物、驼骡牛马，随其所有以表丹心，善神立降，即免灾苦。若能家中屈请道士女冠，随力多少，或诣宫观玄坛转读此经，及以抄写百卷、千卷乃至万亿，随其力分，舍施资财，建斋受戒，仰对高真，礼拜忏悔，燃灯烧香，昼夜不舍，吾即遣四天帝王度其厄难，出离苦海之中。救护之法，最为第一。若帝王国主、宰辅大臣、诸王后妃及帝子王孙，或父母巳身、妻儿眷属见在终亡，为其救护，广召道士不限多少，于其正殿宫掖、城郭宅舍及灵观玄坛之中，转诵此经，持斋受戒，礼拜忏悔，行道诵念，烧香明灯，散施财宝、衣服卧具、金银珠玉、绫罗锦绮、童仆车马、幢盖帐座，放生续命，广建福田，七日七夜乃至百日、竟月、终年，不限时节，勤心不退，吾遣十天真人、四司五帝，即下履行，按察功过，使病者得瘥，死者得活，厄者得度，禁者得脱，生者得福，水火刀兵、虎狼毒兽、邪精魍魉一切厄难，永不干身，年命长远，各得安宁。若亡过者，即得出离九幽地狱、刀山剑树、镬汤拷挞痛楚之中，上生天堂，逍遥无为，居家清吉。若有善信男女，敬信三宝，能预修功德，不可思议；若道士女冠及诸男女，若有善心者，能为帝王国主、人民土地、一切众生转读此经，救度群品，即得见世安乐，过去生天。若兵戈四起，侵害兆民，转读此经，是诸恶贼即得退散，无有伤害。若疫毒时行，人民疾病，转读此经，即得除愈，兆民安宁。若水旱虫蝗，风雨不调，五榖妨害，转读此经，即得风雨顺时，国界清宁，众民和适，华果茂盛，百草滋荣。若有恶风毒气、猛兽蛇虫中害于人，转读此经，悉得迸散。若妇人怀妊，临产不分，转读此经，即得分产平安。若宫殿宅舍精邪鬼怪、伏尸故气，宅宇不宁，转读此经，即得安宁。夫转经功德，不可思议，保国宁家，和天安地，救护群品，无量福田。

道君曰：昔灵和国王身抱疾病，一百日中，命将垂死。太子皇后及诸大臣、宫妃公主，昼夜相守，不知何计。有一道士心常慈悲，说此经功德，威力甚大，能救济王命。即召道士及诸女冠千百余人，于王殿前悬像挂幡，杂色宝盖、五色旌装，结七宝妙座，烧无价名香，龙凤灯烛种种献具，广陈供养；放生续命，散施财宝，穷乏困苦、鳏寡孤独、无所依怙、饥馑癃残，布施救济；写经造像，置观度人。七日之中，功德无量。吾遣度厄真人乘三素之云舆，从诸童子，下为开度，免其厄苦，应时平复。王与皇后、太子、宫妃及诸大臣，共相议曰：今日之福，可不大道、真经力乎。乃广召道士女冠，尽其国内百万余人，大建道场，立百万高座，讲说大乘，烧香散华，旋绕道场，吟咏洞章，燃灯照耀，散布珍华；广度国人男女，及与王子、文武大臣相好端正有道心者，皆使出家。一百日中，昼夜不倦，功德即感上天。吾遣十华真人同时下降，齐到道场，烧香散华，观听法音，为其济度，书其玉历于长生簿中。王于此时发大道心，广置诸观，开度国人，造无量天尊形像，广写此经圣号，作无量幡盖，出无量法服，供养三宝，布施道士女冠并在会善友等，大建如是福田。七十年中，一如前法，善根不断。吾遣十天真人同时来下，各各乘九龙之舆，从诸玉女，建节持幢，度入蓬莱山中，令修正道。今为太极真公。

昔香积国王被贼围绕，两月之中，人民困乏，不知所计。有一大臣说此宝经，有大威力，不可思议。王即听大臣所言，即召道士，令转此经；三日之中，王与大臣冥心虔祷三清上圣、玉帝高真，伏地默想三宝，一心无二，精虔感彻。吾遣五天将军各领神兵万亿，一时同下，救护香积国王。是诸恶贼即时迸散，一切人民无有损伤。王于是大建功德，置观度人，以答道恩，勤行经戒。三百年中，吾遣察命真人乘六龙之舆，度入金明山中，授与此经诵念。五百年中，得为中岳仙人。

昔有一贤者，人海采宝，忽遇恶风，波浪震动，不能自安。诵念此经，吾遣济苦真人将九海龙王、八风使者摄制风水，达其彼岸，悉得平安。

复有女子临产不分，命垂旦夕。诵念此经，吾遣救苦真人乘八轮云舆，为其开度，即得平安。

吾遣左侍真人无量数众，或为道士，或作凡夫，持奉经戒，符禁汤药，散在人间，救护一切。汝等男女不能分别。但有众善人用吾经教、禁法符咒一言一句，利益众生，我悉卫护，使有威力。汝等男女，各宜信之。

道君曰：昔有女子居近大山，为虎精所魅。二十年中，有一道士为禁咒书符，与诵经受戒。女子先产四子，各化虎身，一时消化，其病瘥愈。女子便就道士受持经戒，今在金华山中，已经八千岁。

又有一女子居在大水畔，为蜃精所魅。三十五年，有一道士为诵咒书符，精复本形，化为流血，女子还复如故。

又有一女子居大泽傍，常与四女子端正华好，同一处遨游，或入水中，或飞林木上，或大或小，乍食乍不食，变化自由，人谓之圣，或谓之仙。如是十三年中，人莫能测。有一道士忽来观察，知非正真，即为诵经受戒，咒禁书符，女子即化成大蛇。道士各以一符投之，皆化为火，俄顷刻间变为灰尘。

又有人家，常至夜中音乐歌唱，闻虚空中；须臾之顷，或龙或凤、或男或女飞翔游戏，依栖林木，种种自由。三年之中，人莫能识。有一道士，为诵经行道，咒禁书符，将符化灰，望空吹之。群精俱下，一时顿地，化作狐貍，伏道士前。道士以水喷之，皆成草木，少时萎烂。

又有男子腹大如鼓，日饮水三硕，七年之中，医不能效。道士书符诵经，为其忏悔受戒，吐出百余小鱼，平复如旧。

又有男子唯啖臭秽，日五六斗，二十三年，人不喜见。道士谓曰：汝先身于玄坛中淫欲及大小便，厕溷不净臭秽，今得此报。急宜忏悔受戒，勤修无退。于是男子即诣道士，至心忏悔，受持斋戒。道士以符投水中，男子服了，便吐蜣螂一千余枚，平复如故。

又有男子日食恶草一把，巳来腹中恒痛。八年之中，道士谓曰：汝前生啖食众生，今得此报。但自首悔。男子即便首过，誓身为仆贱，供养道士，不辞辛苦。道士便为诵经受戒，七日夜中，符水咒喷，便化成牛。一百日中，令知宿命，道士以链形神符火中化之，反其旧形。从此受与真经，令终身奉行。如此之比，说不可计。

吾以道气散化无方，遍及五亿诸天无极世界，分灵布化，置立职司，主领男女生死簿籍，善恶分明。诸天之中，各有天帝、四极天师、十华真人、察命童子、善恶主司，记录罪福，微细悉知。犹如国王统摄天下，人民男女、山川草木，莫不照知，我亦如是。

普济问曰：天尊向说，若国主有灾，兵革四兴，星宿错度，风雨不调，百谷不成，兆民疫疾，国土不安，造立宫观，诞育子孙，兴师动众，有所施为，种种灾厄，一切不祥，皆当告我，造大功德。抄经造像，置观度人，珍宝玩弄、杂彩赀贝、金银珠玉、田园屋宅、宫殿苑囿以用布施，入三宝福田。度脱众生，救拔危苦，赦放囚徒，建诸斋戒，敷百高座，演诸大乘甚深妙义，劝诱国人，皆令听法，布施忏悔，救护功德，不可思议。然众生劣弱，气力不同，纵使修行，必不能辩；能行一事，复虑灾厄不消，进退疑惑，莫能明了。未审救护功德，有等差否？

道君答普济曰：救护解厄，本在至诚；布施舍财，质其心疑。既众生见有深浅，亦福力致，则有轻重。今粗言之，凡有五种。第一者，造我真像，随应化身，福流历劫，胜报无穷。何以故？众生妄想，心不可系，睹我真像，便生念想；想念既生，真灵降接，专诚注仰，克果无为。救护之中，故为第一。第二者，抄写经教、三洞大乘，福流永劫，功德无边。何以故？经者，是吾遗教，导引愚迷，能发众生无量道意；从愚起悟，因悟成真，众圣修行，必登道果。救护之中，故为第二。第三者，置观度人，立堂造殿，福流历劫，不可思议。何以故？一人出家，主持经像，教化众生，令发道意；一以悟万，轮转因缘，助国化人，弘道明法，利益最多。救护之中，故为第三。第四者，修斋行道，礼忏诵经，赞叹烧香，福田无量。何以故？斋以洗心，道能通感，行之谢罪，契以祈恩，功感诸天，消灾降福，生死受赖，斋戒为先。救护之中，故为第四。第五者，布施一切，无量福田，果报巍巍，诚为深厚。何以故？财者，众生性命，切巳难忘。能舍命财，心无悋惜，广建功德，普济众生，内息悭贪，外除劫贼，人天利润，生死蒙恩。救护之中，故为第五。勤而行之，获福无量。

太上洞玄灵宝业报因缘经卷之六