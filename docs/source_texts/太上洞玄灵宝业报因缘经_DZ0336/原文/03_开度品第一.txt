# 开度品第一

开度品第一

大慈大悲普济真人，以业报因缘请问太上。尔时太上道君在福德天中香积世界，坐光明七宝台上，大会说法。

时普济真人上白天尊曰：普济侍坐无量劫来，未尝见慈尊欢喜得如今日，施大法云，注大法雨，普令见在各得解悟，随分利益不可思议。愿藉神通，欲观无极世界善恶因缘，开示当来，令知宿命、过去、未来三世之事。说是语巳，礼拜伏地，仰听慈颜。

天尊语普济曰：汝今能发如是愿，起大善心，利益一切不可思议。感此因缘，即施九色光明，彻照诸天百亿世界、乃至下方无量国土，威神变见，洞彻无阂，皎在目前犹如指掌。

普济及诸大众乘此威光，得见诸天诸地善恶因缘，内外备尽，诸天之上，众圣游戏。次见诸天之下，乃至诸地受苦众生，一一分别以示将来。

诸天之上，见有大圣高真，项负圆明，身相具足，变见自在，大小随宜：或驾景胜空，乘龙驭鹤；或飞云步虚，鸾舆凤盖。无量无边见有飞仙天仙、神仙灵人，逍遥无为，光明备身，神通无阂。见有天男天女、玉童玉女，无鞅数众。见有凤凰孔雀、狮子辟邪，侍卫左右。见有金堂玉殿，宝台珠阙。见有天乐天华、天果天树，万种杂类，不可得名。见有毒龙猛兽，市绕城阙。见有宝池金苑，仙人游戏。见有天厨天供，百味罗列。见有诸仙，咨问法相。见有众圣，广说一乘。见有天王，以问凶言。见有百座千座、乃至万亿宝座，讲说大乘。见有飞仙、神仙、天仙，诸始学真，问法论难。见有幡华幢盖，百宝装严。见有土地，皆是七宝金银珠玉。见有园苑、竹林、果木、鸟兽、水池，皆悉自然。见有宫殿、音声、衣服、茵席、毡褥，并非人造。见有诸仙行道念诵，礼拜赞唱，昼夜不绝。见有飞台行馆，空里转移。见有天衣云盖，虚内相迎。见有殿堂楼阁，忽然化出。见有饮食滋味，芬芳流溢。诸天之上，见有如此福德，快乐自在之处。复见有如此殿堂、华果，种种供养不可名目。

诸天之下，复见有诸天大圣乘云驾虚，持幡建节，按行众生罪目籍录。见有诸天仙圣分身变化，或贵或贱，或贫或富，或病或壮，或男或女，或老或少，或大或小，或长或短，种种托形下在人间，教化一切。见有诸天仙人灵人，及诸飞天神王、善恶童子，日日游行人间，条录善恶以奏诸天。见有云宫星府、日月宫殿、山川岳渎灵官，考较人民善恶功过。

见有国王舍身布施，以求真道。见有国王卑身下物，供养三宝。见有国王修斋行道、诵经礼忏，以度已身。见有国王正殿烧香，请大法师，布施持戒。见有国王列百宝座，讲说大乘，昼夜不绝，敷扬妙义。见有国王亲率大臣来就观中，舍施金银珠玉、锦彩绫縠、车马宝饰、园池果林、衣服器物，种种供养以建福田。见有国王广度男女，以令出家。见有国王大度国人，绍隆正法。见有国王大立观宇，种种装严。见有国王广造法身，不惜财宝。见有国王抄写诸经，转读供养。见有国王幡华幢盖、香油上服，持用布施出家法身。见有国王终日讲说，赞扬玄化。见有国王奉持大戒，永无有犯。见有国王奉受三洞宝经，以佩于身。见有国王常发善心，专诚于道。见有国王舍位大臣，自身出家。见有国王放诸宫女，普令入道。见有国王散诸财宝，以与国中贫穷老病。见有国王谦卑下下，不损于物。见有国王形容端雅，智慧明远。见有国王年命长远。见有国王以道化人，人民欢乐。见有国王常行清净，不色不欲。见有国王常行慈悲，不杀不害。见有国王常行施舍，不悋不惜。见有国王常行欢喜，不嗔不怒。见有国王常行俭约，不奢不泰。见有国王常行大慈，怜愍众生。见有国王常行精进，不退不转。见有国王常行清洁，不饮食酒肉、荤辛非法之食。见有国王手常抄经，广布一切。见有国王大散财物，布施法身。见有国王与诸道士日日讲论，咨问妙旨。见有国王日日斋会，供养道士。见有国王专心于道，求解脱法。见有国王至诚奉戒，求出世法。见有国王种种功德，以求神仙。见有国王放生救死，然灯烧香，广济一切。见有国王舍诸宫殿，置造灵观。见有国王诣诸名山，咨求上道。见有国王请诸大德尊者，忏悔受戒，以灭宿愆。

见有皇后独处深宫，专心于道。见有皇后舍弃六宫，归身入道。见有皇后舍身衣服、卧具、玩物，以用布施。见有皇后劝请国王，度人弘法。见有皇后咨请国王，请诸大德讲经论议。见有皇后大造经像，以度众生。见有皇后多送香华，就观供养。见有皇后持宝百物，以施出家法身。见有皇后奉持净戒，曾无亏犯。见有皇后不染六尘，身心清静，供养三宝。见有皇后劝请国王，令男女出家。见有皇后常发道心，广建功德。见有皇后常行布施，不惜身命。见有皇后常立百座，以讲大乘。见有皇后常以一心，遍修诸善。见有皇后弃舍王宫，入山学道。见有皇后请诸大德，受戒忏悔。见有皇后一心注念，佩奉宝经。见有皇后手营百味，供养三宝。见有皇后精进经像，烧香礼诵。见有皇后随其国王，生无量心。

见有王子随其国王，一一发心。见有王子身愿出家。见有王子不用荣华，布衣持法。见有王子专心于道，曾不懈怠。见有王子常诵真经。见有王子广建福田，为未来业缘。见有王子静持三业，身常清净。见有王子常与道士讲论妙义。见有王子诣诸道士，咨问经法。见有王子常于灵观，礼拜、烧香，布施、忏悔。

见有大臣随王发心，广建功德。见有大臣布施衣物，及以田宅、奴婢、牛马、车乘、卧具种种，以入出家法身。见有大臣舍其居宅，建立灵观。见有大臣广造经像，以为福田。见有大臣忠正智慧，助道兴化。见有大臣常生欢喜，乐闻经法。见有大臣志愿出家，绍隆大法。见有大臣身相齐整，果报具足。见有大臣立百宝座，屈请大德讲说三洞大乘，为国土人民开发善道。

见有百官生无量善心，随顺国王作种种功德。见有百官常运一心，为大法利。

见有道士常以经戒，劝说国王。见有道士常造经像，愿国安宁。见有道士教化人间，修营灵观、堂殿、楼阁，任力所堪，作当来众生归依窟宅。见有道士常行慈悲，愿度一切。见有道士常敷百座，讲说大乘，利人益国。见有道士精心于道，诵经持戒，昼夜不绝。见有道士广建福田，作诸桥梁。见有道士勤心于物，常说妙法，以导愚迷。见有道士常为众生忏悔受戒，普使归依。见有道士鸣钟打磬，六时不舍。见有道士独坐空山，吸景餐松。见有道士广行乞取，以散贫穷六疾。见有道士符禁汤药，救疗众生、一切病苦。见有道士堂堂无匹，作天人师。见有道士常在道场，抄经写像。见有道士独守空房，诵咏宝经，日不暂舍。见有道士智慧方便，自在无阂。见有道士欢喜一心，绍隆大法。见有道士每发慈心，开度一切。见有道士放赎生命，救济饥寒，布散衣食，大设福田。见有道士道边立井，起屋造堂，建诸桥梁，竹木华果，抚其劳苦。

见有女官端坐幽房，专心念道。见有女官烧香诵经，昼夜不怠。见有女官忏悔礼拜，以求升仙。见有女官精进不倦，愿得转身。见有女官发大善心，开度一切。见有女官大造经像，教化有缘。见有女官建立殿堂、台阁、楼榭、帐座、幡幢，供养天尊。见有女官修造玄坛、堂殿、廊宇，周圆具足，劝化当来。见有女官布施财物，无所悋惜。见有女官心无健羡，绝于人我。见有女官供事明师，曾不退惰。见有女官诵习经典，讲说大乘。见有女官断谷休粮，清净身心。见有女官长斋奉戒，归诚于道。见有女官散施财物，济惠穷乏。见有女官放生赎命，普使快乐。见有女官作诸衣服，奉上法师大德。见有女官翘勤星汉，以求轻举。

见有贤者归心三宝，无有退转。见有贤者舍身命财，以用布施，供养三宝。见有贤者不惜妻子，供给出家法身。见有贤者烧香续命，礼拜供养。见有贤者舍家资财，田宅奴婢、器物车马、七宝名衣、种种器玩，供养三宝。见有贤者念念发心，常在于法。见有贤者修营灵观，不辞劳苦。见有贤者抄经铸像，罄竭家资。见有贤者修斋奉戒，常时不阙。见有贤者清净六根，不色不欲。见有贤者不偷不盗，常行布施。见有贤者心常欢喜，无憎无爱。见有贤者精炼己身，不饮酒食肉，及以荤辛。见有贤者断发舍身，以用布施。见有贤者大小炼身，以求仙道。见有贤者割肉饴禽，慈悲于物。见有贤者形容端正，受命长远。见有贤者聪明智慧，悟解大乘。见有贤者忠孝君父，犮悌骨肉。见有贤者父子和睦，六亲喜悦。见有贤者富贵巍巍，常用布施。见有贤者六根具足，无有损伤。见有贤者受生快乐，无疾无痛，不饥不寒。见有贤者众人敬爱，所在致惜。见有贤者发大弘誓愿，舍身受身，常值经法，受持供养。

见有女人清静身心，受持经法，礼拜供养。见有女人独坐幽室，不杂于世。见有女人专诚于道，以求度身。见有女人以身供养，无所悋惜。见有女人随顺师尊，不生疑惑。见有女人舍身上服，随法所用。见有女人专诚慊款，精心奉法。见有女人造诸法服，以用布施。见有女人广将华果，供养三宝。见有女人常持妙戒，精进不退。见有女人清净六根，无诸欲想。见有女人心行纯和，不染世事。

见有福堂，逍遥无为。见有道场，常讲经法。见有法师，讲说大乘，教化一切。见有大德，劝化众生，令入善道。见有灵观，烧香念诵，昼夜不倦。见有善处，终日快乐，不见忧悲。见有善人，常行精进，念念不住，奉道持经。

见有国王，杀生游猎，伤残百姓。见有国王，酷虐无度，人民困弊。见有国王，贪淫爱色，纵放六情。见有国王，毁坏灵观，烧除法宇。见有国王，不信罪福，谓为虚诞。见有国王，违经犯戒，轻慢出家。见有国王，将三宝物以为己用。见有国王，于玄坛法宇，行诸非法。见有国王，于诸观内杀戮众生，臭秽狼藉。见有国王，杀出家法身，苦痛刑害。见有国王，破道形像，焚烧经教。见有国王，造种种罪，不可记录。见有国王，轻慢天地，日月星辰。见有国王？自生诽谤，言道无神。见有国王，不行慈悲，杀伐过度。

见有皇后，淫欲不节，鸩毒善人。见有皇后，心不信真，劝请国王除灭经教。见有皇后，不崇经戒，将为浮假。见有皇后，备造诸恶，人不愿闻。见有皇后，嫉妒胜己，杀害贞良。

见有王子，纵放无常，毁道经教。见有王子，践踏灵观，秽污非常。见有王子，邪淫放荡，染出家法身。见有王子，饮酒食肉，诽谤三尊。

见有大臣，生不信心，劝发国王令除道教。见有大臣，情有取舍，方便化诱，令国王损道，误诸行人。见有大臣，不信三世宿命因缘，云无罪福。

见有男女，诽谤经教、大道法身。见有男女，强生去就，说真说伪。见有男女，妄生憎爱，见彼见此。见有男女，破斋破戒。见有男女，窃盗经书。见有男女，于清净地饮酒食肉。见有男女，于三宝地行诸淫欲。见有男女，于灵观中淫欲秽污。见有男女，于出家法身行诸淫欲。见有男女，诽谤出家法身。见有男女，恶口两舌。见有男女，杀父害母，五逆不孝。见有男女，不忠不孝，违叛君父。见有男女，欺凌于物，不识善恶。见有男女，不怜贫穷。见有男女，憎嫌老病。见有男女，放纵六情。见有男女，不修三业。见有男女，飞鹰走犬，以杀众生。见有男女，背道叛师，违盟负誓。见有男女，枷锁牢狱，鞭笞拷掠。见有男女，聋盲六疾，形不具足。见有男女，贫穷困苦，无人爱惜。见有男女，长病在床，求生不得，求死不得。见有男女，风癞颠狂，染诸邪病。见有男女，愚痴憨𫘤，身不全具。见有男女，遍身生疮，脓血流离。见有男女，刀兵水火，烧焚斫射。见有男女，毒虫猛兽，吞螫抟噬。见有男女，孤寡饥寒，独受辛苦。见有男女，中道分离，不终于身。见有男女，母子分张，为人奴婢。见有男女，形容丑陋，人不喜见。见有男女，受命短促，怀抱夭亡。见有男女，为人奴婢，饥寒辛苦。见有男女，生不具足，手脚挛跛，耳聋目盲，瘖痖百病。见有男女，身体破裂，举身脓血，唇口断坏，鼻目崩折，人所憎嫌。

又于地下，见有足履刀山，支支断坏。见有手攀剑树，节节分张者。见有吞火食炭，遍身烟出者。见有碓捣硙磨，屑屑如粉者。见有身抱铜柱，形体焦然者。见有身卧铁床，脂流火然者。见有镬汤煎煮，渍溃烂坏者。见有足上刀针，手足断坏者。见有锯解身形，滴滴血流者。见有硖石逼身，七孔流血者。见有铁杖乱拷，遍体血流者。见有身在寒冰，遍身破裂者。见有身在火山，头面焦燎者。见有身在煻煨，东西跳踉者。见有铁锥剌身，万痛难堪者。见有身在臭秽，人不喜见者。见有铜狗啮身，肠肚狼藉者。见有铁鸟啄睛，皮肉分张者。见有毒蛇交横，吞噬噉啮者。见有猛兽奋踊，抟攫擘裂者。见有拔出其舌，铁锥剌之者。见有铁犁耕舌者。见有剉碓碎身者。见有倒悬者。见有祼身者。见有枷锁相牵者。见有铁钉钉身者。见有节节断坏者。见有脔脔分张者。见有涟汲溟波，以灌四渎者。见有负石填河者。见有受身饿鬼者。见有受身六畜，牛羊鸡狗者。见有受身边夷者。见有受身奴婢者。见有受身六疾，聋、盲、瘖、痖、手挛、脚跛者。见有受身不具足者。见有受身毒蛇者。见有受生虫兽身者。见有受生蝇蛆身者。见有受生厕溷虫身者。见有受生淤泥中者。见有受生一切恶虫、鸟兽、鱼鳖身者。

普济今见诸天诸地有如许因缘，罪福不同。不知前生何修，今身何犯，前身何福，今生何罪？为是禀身自然，为是业报而来，为是水土使之，为是父母之因？为是当身所受，为是先世种因，为是罪止一身，为复殃流子孙？为是修善可得拔度，为是任命自然？唯愿天尊大慈，赐垂开悟，令众晓知宿命因缘。

道君答曰：善哉，善哉。普济能发如此深心，开诸法利，觉悟群生宿命因缘，不可思议。汝可伏听，吾今为汝分别说之。

太上洞玄灵宝业报因缘经卷之一