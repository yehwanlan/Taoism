# 善对品第二

善对品第二

大慈大悲普济真人，以业报因缘请问太上。

尔时，太上道君告普济曰：若有善男子、善女人，广造经像，置观度人，布施斋戒，济死度生，普救一切众生，大弘普愿，作大福田，善根不断，利益众生者，生天王国主身。持斋奉戒，诵经礼念，冥心注想真容，烧香礼拜三宝大道，广建福田者，生皇后国母身。供养三宝，烧香明灯，晨夕不倦，造经铸像者，得生天王门身。信乐经法，作科奉行，持斋念道，布施立功者，生富贵、智慧、端严身。持奉经戒，诵念住持者，得生聪明贵胜身。七世乐道奉戒，诵经经法，布施救贫，济生度死，常行慈悲，供养三宝不怠倦者，得生出家身。世世积善，广建福田，持斋奉戒，礼敬三宝，诵念大乘，修身行业，不犯戒律者，得生大德法师身。众人尊仰，生生信奉，归敬三宝，深重大法，修行供养者，生天人中，见世清净，长命富贵身。供养三宝、出家法身者，生长命端正身。成就观宇，建立玄坛，▲生大富贵身。敬信天尊大道，冥心归仰者，生具足法性身。信奉经戒，不生二想，获宿性通，知因缘宿命者，得生尊贵、众人爱敬身。敬重三宝，爱行布施，救济贫寒，成就功德，无所吝惜者，得生中国长命富贵身。不杀生偷盗，不贪酒食肉者，生长命具足身。好诵经教，长斋奉道者，生出家恭信身。供养出家师德，敬重三宝一切法身者，得生清净端正身。常怜念一切物，慈悲于蠢动者，生高上贵豪身。

今世作帝王、国主者，从累劫修斋奉戒，广种福田，不嗔不恨，多劫多生，设大斋醮济度法界一切有情，命终之后，得生快乐天宫，天衣挂体，食禄自然。从劫至劫，受天福尽，下降人间，常生帝王人家，作如是福田中来。若有善男子、善女人广造福田，供养天尊、大道高真，无量劫中作如是种种功德，今世得生皇后、国母身。若作帝子、王孙、公主、王妃者、从历劫修善、多种因果中来。长命老寿者，从持斋奉戒、慈悲救度众生中来。子孙昌炽、长命富贵者，从供养天尊大道中来。父子、夫妻、男女常同居处者，从柔顺和睦中来。不相离隔，从恩爱中来。在处得人敬仰，甘膳美食充身可口者，从培常住福田中来。豪贵尊重、人见畏敬者，从敬信三宝中来。富贵丰足者，从布施持斋、成就福田、救济贫穷中来。聪明智慧越众者，从诵经法能住持中来。形容端正者，从供养三宝出家法身中来。若有清净男女、出家法身，为人敬奉者，从说法教化、持奉斋戒、多种福田中来。富贵巍巍、永劫不衰者，从布施成就、常住福中来。所在得人尊敬，贵人爱仰者，从布施、持经、奉戒中来。身心清净、智慧聪明者，从护持三洞大乘中来。所在快乐、无灾厄者，从放生济物，不犯众生身命中来。身体香洁，众人见爱者，从不饮酒食肉荤辛、常在清净中来。子孙丰多，富贵圆满者，从广行布施、修补桥梁、多作福田种种功德中来。妇人诞生，健贵子胤，夫婿敬爱者，从作道场、教化信心中来。生世音雅者，从道场中赞咏、三宝敬信中来。生世欢乐，福庆自然者，从道场中专心至诚闻法听经布施中来。形容端正，笑语柔和，举止奉圣，得人爱念恭敬美顺者，从供养出家法身、持经护戒中来。衣食丰足，法服常有人布施，珍玩饰身者，从布施法师大德法服中来。

如是，皆生此世、或宗祖所行所种，致得今身之报。或一身种善，见世受报。普济当须明示男女，使识宿命善缘，得福无量。