# 持斋品第七

持斋品第七

道君曰：众生无始受身以来，悭贪嗜欲，饮食酒肉，啖嚼无厌；长此肌肤，养其脓血，致生病恼，弥益罪根。生老病死，暑湿风寒，痛痒酸疼，恶风毒气，入身染体，百病来侵，念念无常，昼夜不住。受生禀识，各各不同，日夜循环，万万生死：或处胞胎，茹成脓血，随即化消；或居母腹，不得出生，便复破坏；虽作分解，母子暂殊，即便死亡，不可称计；或一岁两岁乃至百岁，念念解张，衰耗岂住，头痛壮热，万恼相侵。一生之中无少安乐者，良由广食秽浊，积满身中，酒肉臐肌，蒸然脏腑，恶风毒气，吹扇形骸，金玉化消，身形讵久。吾不饮不食，抱道自然，变化无方，长生不死。常说经教，开度众生。凡夫愚迷，不能信用，我常忧念，愍痛在兹，故设斋法，令灭病苦。吾昔就元始御前，受三十六部经文，斋法精微，济度群品，行之人间，具有成法。凡夫无知，谓为虚诞。如三清众圣，久证道真，恒悉奉斋，勤行不怠。况汝辈乎。若上士勤行，长斋清室，诵经烧香，中不懈怠。或存或亡，随其愚智，制法不同，善巧方便，开度众生。六斋十直，八节三元，甲子本命，三会庚申，诸杂救护，微妙难思，皆是元始引接下凡。吾常劝教，普使修行。

普济问曰：未审建斋，功德轻重？复有何神监临？为复直尔断食，复有威仪？又至道圆通，徧诸有法，当随分力，恣任能行，立六斋等法也。愚所未了，愿垂教诲。

道君答曰：功德轻重，诸天降临；威仪轨则，六斋等别。并备灵宝诸经，今粗说之，汝宜谛听。斋者二种不同，一则极道，二则济度。极道者，为发心学道，从初至终，念念持斋，心心不退。复有二门，一谓忘心，二谓灭心。忘心者，始终运意，行坐忘形，寂若死灰，同于槁木，灭想灭念，惟一而巳。灭心者，随念随忘，神行不系、归心于寂，直至道场。济度者，谓回念至道，翘想玄真，愿福降，无穷灾消。未兆又有二种，随力修行，一者虔心，二者舍财。虔心者，惟罄一心，丹诚十极，烧香礼拜，惟求于道。舍财者，市诸香油，八珍百味，营馔供具，屈请道士，及以凡品，归心启告；委命至真，内泯六尘，外齐万景，冥心静虑，归诚于道，克成胜果，永契无为。救济存亡，拔度灾苦，随其分力，福降不差，功德重轻，各在时矣。建斋之日，诸天上圣、真仙灵人、玉童玉女、三界五帝、一切威灵，建节持幢，执符把籍，飞空步虚，烧香散华，观听法音，条录罪福，名书诸天，金格玉字，受福无穷。所以别立月日者，至是之辰，吾遣三界十方善恶神灵，按行人间矣。正月，青帝九气功曹将军九亿万众，建节持幢，与神仙兵马、玉童玉女同下人间，条录罪福。三月，黄帝一气灭罡将军五亿万众，执符把录，与神仙兵马、玉童玉女同下人间，紏察罪福。五月，赤帝三气胜先将军三亿万众，飞空步虚，与天仙兵马、仙童玉女同下人间，按行罪福。七月，白帝士气传送将军七亿万众，琼轮羽盖，与天丁力士同下人间，书其罪福。九月，上元一气河魁将军五亿万众，挥幢执节，与功曹使者、玉童玉女同下人间，抄其善恶。十一月，黑帝五气神后将军五亿万众，烧香散华，与左右龙虎君同下人间，紏正罪福。正月十五日为上元，十天灵官、神仙兵马，与无鞅数众上圣高尊、妙行真人，同下人间，考定罪福。七月十五日为中元，九地灵官、神仙兵马，无鞅数众名山洞府、神仙兵马同下人问，校录罪福。十月十五日为下元，九江水帝、十二河源溪谷大神、水府灵官同下人间，校定罪福。立春日，元始遣度仙上圣天尊，将始青天君神仙兵马无鞅数众，教化人间，开度众生。春分日，元始遣玉宝皇上天尊，将青灵始老帝君、神仙兵马无鞅数众，教化人间，开度众生。立夏日，元始遣好生度命天尊，将始丹天君、神仙兵马无量等众，教化人间，开度群品。夏至日，元始遣玄真万福天尊，将丹灵真老帝君、神仙兵马无量圣众，教化人间，开度众生。立秋日，元始遣太灵虚皇天尊，将始素天君、神仙兵马无量圣众，教化人间，开度群品。秋分日，元始遣太妙至极天尊，将皓灵皇老帝君、神仙兵马无量数众，教化人间，开度群品。立冬日，元始遣无量太华天尊，将始玄天君、神仙兵马无量数众，教化人间，开度群品。冬至日，元始遣玄上玉宸天尊，将五灵玄老帝君、神仙兵马无鞅数众，教化人间，开度群品。皆从仙童玉女、南斗北斗、四司五帝，建符执节，烧香散华，龙舆凤驾，徧满虚空；或长或短，或云或雨，或风或露，或鸟或兽，或青或黄，种种变化，按行人间，条录罪福，观察众生。又每月一日，元始西北天与北斗，及传言使者下。八日，元始北方天与北斗司杀鬼，及赤车使者下。十四日，元始东北天与太一使者，及典司使者下。十五日，元始东方天与天帝，及天地水三官，并监司使者下。十八日，元始东南天与天一，及贼曹使者下。二十三日，元始南方天与太一八神使者，及符章侍从下。二十四日，元始西南天与北辰，及守宅三将军下。二十八日，元始西方天与下太一，及天公使者下。二十九日，元始下元天与中太一，及诸官将军下。三十日，元始上元天与上太一，及天帝使者下。皆与诸天众圣、至真尊神、仙童玉女、四司五帝、五斗监司，建节持幢，步虚诵经，检行男女所积善恶罪福因缘。又甲子日，太一中台大使下。庚申日，太玄上宫制民三尸下。又正月一日，献寿，七日迎祥。二月八日，芳春。三月三日，荡邪。四月八日，启夏。五月五日，续命。六月六日，清暑。七月七日，迎秋。八月一日，逐邪。九月九日，延筭。十月一日，成福。十一月十五日，启福。十二月初五日，百福。本命日，祈年。三会日，建功。凡此诸斋日，若帝王国主、妃后大臣、公侯宰辅、道士女官、人民兆庶，或自为人烧香行道，诵经礼谢，讲说此经，奏名白简，投告山川、五岳四渎、山洞灵司，吾常遣诸真人、神仙玉女侍巾，玉童香官使者检录名字，著神仙玉历长生簿中，令厄难消除，众苦清净，永享无穷。一日持斋，灭身中五十种罪，得五日余粮。二日，灭身中一百种罪，得十日余粮。三日，灭身中一百五十种罪，得一十五日余粮。五日巳上，灭身中五百种罪，得千日余粮。百日，身中万罪皆灭，行厨来至，玉女扶迎，衣食自然。千日，三界侍卫，五帝扶持，门户昌炽，子孙兴隆；天人来格，吉庆日臻，过去得生天王之门，或聪明智慧，相好端严，年命长远，欢乐自然。

道君曰：吾昔于清妙国中，说法教化天人。时有男女八万七千人俱来诣座，同发善心，结大弘誓，为帝主国王、后妃大臣、公侯宰辅、人民土地一切众生，常持六斋十直、三元八节、甲子庚申诸杂斋等，及建百座高台，召请道士讲说此经，十二年中勤诚不退，感彻诸天。吾遣左玄真人同授灵药，各得长生；今在善积山中，并证仙道，其威仪轨则，各如三洞法矣。

普济稽首，问曰：未审斋法以何时也？

道君答曰：天地运度，昼夜相推，十二时间，气有生死，盛衰变化，善恶吉凶，人鬼不同，罪福各别，阴阳利害，自有所宜。今具说之，子宜谛受。夜半，是诸天人食，世人食之，增筭九十，除八十一病，地官敬仰。鸡鸣时，是诸天官食，世人食之，增筭一百，除病九十，地官司迎。平旦时，是诸天辅食，世人食之，增筭一百二十，除病一百？地官畏之。日出时，是诸天王食，世人食之，增筭一百四十，除病一百二十，地官送迎。辰时，是诸天帝释食，世人食之，增筭一百八十，除病一百六十，地官侍门。禺中，是诸天真圣食，世人食之，增筭四十，除四百四病；诸天下临，玉女散华，金童扬烟，三界五帝、日月星辰、神仙兵马、金刚力士一时齐到；止善辍恶，名闻上清，万天欢悦，一切获福。宜以此时致斋也。日中，是诸天魔王食，世人食之，减筭九十，生八十一病，地官察身。日昳时，是诸地魔王食，世人食之，减筭一百，生病九十一，地官害门。晡时，是人间诸鬼神食，世人食之，减筭一百二十，生病一百，地官生罪，恶鬼杀身。黄昏时，是地下冥王鬼神食，世人食之，减筭一百八十，生病二百，众害伤身。人定时，是饿鬼畜生、酆都鬼神食，世人食之，减筭五千，生四百四病，万害加身；故鬼物邪精乘其饮食入人腹中，能生百病及诸众苦、一切厄难，夺人筭命，不得神仙长生不死。若诸男女能依我法，各知所说，凡食之时，皆须先出诸食种种于前，一则献仙圣，二饴地祇，三与鬼神，四及众生。起此四想，是大慈悲，免诸凶恶，鬼气不侵。散施鸟兽，遍及虫鱼，悉令饱满，获福无量，生死受恩。

普济又曰：受食有何次第？

道君答曰：先须盥漱端身，烧香行道，忏悔礼拜，发愿回向。陈启事竟，然后受食，闭目存想，身中诸神与三一同食。食之时，不得他人辄动，手有秽触。安徐啖嚼，与气俱进。皆当乎捧清净巾器，勿教凡秽言笑喧聒，是名法食，始曰清斋。能依是言，诸天降驾，万圣齐临，众真称善，玉女散华，生死蒙恩，得福无量。

太上洞玄灵宝业报因缘经卷之四