# 九藥萹

藥者，雜治也，　　　凡三十一章。

關尹子曰：勿輕小事，小隙沉舟；勿輕小物，小蟲毒身；勿輕小人，小人賊國。能周小事，然後能成大事；能積小物，然後能成大物；能善小人，然後能契大人。天既無可必者，人；人無能必者，事。惟去事離人，則我在我， 帷可即可。 未有當繫，蕳可；當戒，忍可； 當勤，隋可。關尹子曰：智之極者，知智果不足以周物，故愚；辯之極者，知辯果不足以喻物，故訥；勇之極者，知勇果不足以勝物，故怯。

關尹子曰：天地萬物，無一物是吾之物。物非我，物不得不應；我非我，我不得不養。雖應物，未嘗有物；雖養我，未嘗有我。勿曰外物，然後外我，勿曰外形，然後外心。道一而已，不可序進。

關尹子曰：諦毫末者，不見天地之大；審小音者，不聞雷霆之聲。見大者，亦不見小； 見邇者，亦不見遠； 聞大者，亦不聞小； 聞邇者，亦不聞遠。聖人無所見，故能無不見；無所聞，故能無不聞。

關尹子曰：目之所見，不知其㡬何，或愛金，或愛玉，是執一色爲目也。耳之所聞，不知其㡬何，或愛鍾，或愛鼓，是執一聲爲耳也。惟聖人不慕之，不拒之，不處之。

關尹子曰：善今者可以行古，善末者可以立本。

關尹子曰：狡勝賊，能捕賊；勇勝虎，能捕虎。能克已，乃能成已；能勝物，乃能利物；能忘道，乃能有道。

關尹子曰：函堅則物必毁之，剛斯折矣；刀利則物必摧之，鋭斯挫矣。威鳳以難見爲神，是以聖人以深爲根； 走麝以遺香不捕，是以聖人以約爲紀。

關尹子曰：瓶有二竅，以水實之，倒瀉閉一，則水不下，蓋不升則不降。井雖千仭，汲之水上，蓋不降則不升。是以聖人不先物。

關尹子曰：人之有失，雖已受害於已失之後，久之竊議於未失之前。惟其不恃已聰眀，而兼人之聰眀； 惟其無我，而兼天下之我， 終身行之，可以不失。

關尹子曰：古今之俗不同，東西南北之俗又不同，至於一家、一身之善又不同，吾豈執一豫格後世㢤？惟隨時同俗，先機後事，捐忿塞欲，蕳物恕人，權其輕重而爲之，自然合神不測，契道無方。

關尹子曰：有道交者，有德交者，有事交者。道交者，父子也，出于是非賢愚之外，故道德交者，則有是非賢愚矣， 故或合或離，事交者，合則離。

關尹子曰：勿以拙陋曰道之質，當樂敏捷；勿以愚暗曰道之晦，當樂輕眀；勿以傲易曰道之高，當樂和同；勿以汗漫曰道之廣，當樂急要；勿以幽憂曰道之寂，當樂悦豫。古人之言，學之多弊，不可不救。

關尹子曰：不可非世是已，不可卑人尊已，不可以輕忽道已，不可以訕謗德已，不可以鄙猥才已。

關尹子曰：困天下之智者，不在智，而在愚；窮天下之辯者，不在辯，而在訥。

關尹子曰：天不能冬蓮春菊，是以聖人不違時； 地不能洛橘坻貉，是以聖人不違俗。聖人不能使手步足握，是以聖人不違我所長； 聖人不能使魚飛鳥馳，是以聖人不違人所長。夫如是者，可動可止，可晦可眀，惟不可拘，所以爲道。

關尹子曰：少言者，不爲人所忌；少行者，不爲人所短；少智者，不爲人所勞；少能者，不爲人所役。

關尹子曰：操之以誠，行之以蕳，待之以恕，應之以默。 吾道不窮。

關尹子曰：謀之於事，斷之於理，作之於人，成之於天。事，師於今； 理，師於古； 事，同於人；道，獨於已。

關尹子曰：金玉難捐，土石易捨。學道之士，遇微言妙行，慎勿執之，是可爲而不可執。若執之，則腹心之疾，無藥可療。

關尹子曰：人不眀于急務，而從事於多務、他務、 奇務者，窮困灾厄及之。殊不知道無不在，不可捨此就彼。

關尹子曰：天下之理，捨親就疏，捨本就末，捨賢就愚，捨近就遠，可暫而已。 久則害生。

關尹子曰：昔之論道者，或曰凝寂，或曰邃深，或曰澄徹，或曰空同，或曰晦冥。慎勿遇此而生怖退。天下至理，竟非言意。茍知非言非意，在彼微言妙意之上，乃契吾説。

關尹子曰：聖人大言金玉，小言桔梗、 芣苢。用之當，桔梗、芣苢生之；不當，金玉斃之。

關尹子曰：言某事者，甲言利，乙言害，丙言或利或害，丁言俱利俱害。 必居一于此矣。喻道者不言。

關尹子曰：事有在，事言有理；道無在，道言無理。知言無理，則言言皆道。 不知言無理，雖執至言，爲梗爲翳。

關尹子曰：不信愚人易，不信賢人難；不信賢人易，不信聖人難；不信一聖人易，不信千聖人難。夫不信千聖人者，外不見人，内不見我，上不見道，下不見事。

關尹子曰：聖人言蒙蒙，所以使人聾；聖人言冥冥，所以使人盲；聖人言沈沈，所以使人喑。惟聾，則不聞聲；惟盲，則不見色；惟喑，則不音言。不聞聲者，不聞道，不聞事，不聞我；不見色者，不見道，不見事，不見我； 不音言者，不言道，不言事，不言我。

關尹子曰：人徒知僞得之中有真失，殊不知真得之中有真失；徒知僞是之中有真非，殊不知真是之中有真非。

關尹子曰：言道者如言夢。夫言夢者曰：如此金玉，如此器皿，如此禽獸。 言者能言之，不能取而與之；聽者能聞之，不能受而得之。 惟善聽者不泥不辯。

關尹子曰：圓爾道，方爾德，平爾行，鋭爾事。