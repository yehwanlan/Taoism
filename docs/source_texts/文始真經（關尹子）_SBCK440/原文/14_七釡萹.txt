# 七釡萹

釡者，化也，　　　　凡十三章。

關尹子曰：道本至無，以事歸道者，得之一息。事本至有，以道運事者，周之百爲。得道之尊者，可以輔世；得道之獨者，可以立我。知道非時之所能拘者，能以一日爲百年，能以百年爲一日。知道非方之所能礙者，能以一里爲百里，能以百里爲一里。知道無氣，能運有氣者，可以召風雨；知道無形，能變有形者，可以易鳥獸。得道之清者，物莫能累，身輕矣，可以騎鳳鶴； 得道之渾者，物莫能溺，身冥矣，可以席蛟鯨。有即無，無即有，知此道者，可以制鬼神； 實即虚，虚即實，知此道者，可以入金石； 上即下，下即上，知此道者，可以侍星辰； 古即今，今即古，知此道者，可以卜龜筮； 人即我，我即人，知此道者，可以窺他人之肺肝； 物即我，我即物，知此道者，可以成腹中之龍虎。知象由心變，以此觀心，可以成女嬰； 知炁由心生，以此吸神，可以成爐冶。以此勝物，虎豹可伏； 以此同物，水火可入。惟有道之士能爲之，亦能能之而不爲之。

關尹子曰：人之力有可以奪天地造物者，如冬起雷，夏起冰，死屍能行，枯木能華，豆中攝鬼，杯中釣魚，畫門可開，土鬼可語，皆純炁所爲，故能化萬物。今之情情不停，亦炁所爲，而炁之爲物，有合有散，我之所以行炁者，本未嘗合，亦未嘗散。有合者生，有撤者死，彼未嘗合，未嘗散者，無生無死，客有去來，郵嘗自若。

關尹子曰：有誦咒者，有事神者，有墨字者，有變指者，皆可以役神御炁，變化萬物。惟不誠之人難于自信，而易於信物，故假此爲之。茍知惟誠，有不待彼而然者？

關尹子曰：人之一呼一吸，日行四十萬里，化可謂速矣，惟聖人不存不變。

關尹子曰：青鸞子千𡻕而千𡻕化，桃子五仕而心五化。聖人賓事去物，豈不欲建立於世㢤？有形數者，懼化之不可知也。

關尹子曰：萬物變遷，雖互隱見，炁一而已，惟聖人知一而不化。

關尹子曰：爪之生，髮之長，榮衛之行，無頃刻止。衆人皆見之于著，不能見之于微。聖人任化，所以不化。

關尹子曰：室中有嘗見聞矣。既而之門，之鄰，之里，之黨；既而之郊，之山，之川，見聞各異，好惡隨之，和競從之，得失成之，是以聖人動止有戒。

關尹子曰：譬如大海，變化億萬蛟魚，水一而已。我之與物，蓊然蔚然，在大化中，性一而已。知夫性一者，無人無我，無死無生。

關尹子曰：天下之理，是或化爲非，非或化爲是；恩或化爲讎，讎或化爲恩。是以聖人居常慮變。

關尹子曰：人之少也，當佩乎父兄之教；人之壯也，當達乎朋友之箴；人之老也，當警乎少壯之説。萬化雖移，不能厄我。

關尹子曰：天下之理，輕者易化，重者難化。譬如風雲，須吏變㓕； 金玉之性，歷久不渝。人之輕眀者，能與造化俱化而不留，殆有蓋嘗化者存。

關尹子曰：二幼相好，及其壯也，相遇則不相識。二壯相好，及其老也，相遇則不相識。如雀鵅雁鳩之化，無昔無今。