# 六匕萹

匕者，食也。食者，形也。　凡十六章。

關尹子曰：世之人以我思異彼思，彼思異我思分人我者，殊不知夢中人亦我思異彼思，彼思異我思，孰爲我，孰爲人。世之人以我痛異彼痛，彼痛異我痛分人我者，殊不知夢中人亦我痛異彼痛，彼痛異我痛，孰爲我，孰爲人。爪髮不痛，手足不思，亦我也，豈可以思痛異之？世之人以獨見者爲夢，同見者爲覺，殊不知精之所結，亦有一人獨見于晝者，神之所合，亦有兩人同夢于夜者，二者皆我精神，孰爲夢，孰爲覺？世之人以暫見者爲夢，久見者爲覺，殊不之所見者陰陽之炁，久之所見者，亦陰陽之炁。二者皆我陰陽，孰爲夢，孰爲覺？

關尹子曰：好仁者多夢松柏桃李，好義者多夢兵刀金鐡，好禮者多夢簠簋籩豆，好智者多夢江湖川澤，好信者多夢山岳原野。役于五行，未有不然者。然夢中或聞某事，或思某事，夢亦隨變。五行不可拘。聖人仰物以心，攝心以性，則心同造化，五行亦不可拘。

曰：汝見蛇首人身者，牛臂魚鱗者，鬼形禽翼者，汝勿怪，此怪不及夢，夢怪不及覺，有耳有目，有手有臂，怪！尤矣！大言不能言，大智不能思。

曰：有人問于我曰：爾族何氏，何名何字？何食何衣，何友何僕？何琴何書，何古何今？我時默然不對一字，或人扣之不已，我不得已而應之曰：尚自不見我，將何爲我所？

關尹子曰：形可分可合，可延可隱。一夫一婦，可生二子，形可分，一夫一婦，二人成一子，形可合食。巨勝則壽，形可延，夜無月火，人不見我，形可隱。以一炁生萬物，猶棄髮可換，所以分形。以一炁合萬物，猶破唇可𥙷。所以合形，以神存炁，以炁存形，所以延形。合形于神，合神于無，所以隱形。汝欲知之乎，汝欲爲之乎？

關尹子曰：無有一物不可見，則無一物非吾之見，無有一物不可聞，則無一物非吾之聞。五物可以養形，無一物非吾之形；五味可以養氣，無一物非吾之氣。是故吾之形氣，天地萬物。

關尹子曰：耕夫習牛則獷，獵夫習虎則勇，漁夫習水則沈，戰夫習馬則健。萬物可爲我，我之一身，内變蟯蛔，外烝虱蚤瘕，則龜魚，瘻則鼠螘，我可爲萬物。

關尹子曰：我之爲我，如灰中金，而不若礦砂之金。破礦得金，淘沙得金，揚灰終身，無得金者。

關尹子曰：一蜂至微，亦能游觀乎天地；一鰕至微，亦能放肆乎大海。

關尹子曰：土偶之成也，有貴有賤，有士有女，其質土，其懷土，人㢤。

關尹子曰：目自觀，目無色；耳自聽，耳無聲，舌自嘗，舌無味；心自揆，心無物。衆人逐于外，賢人執于内，聖人皆僞之。

關尹子曰：我身五行之炁，而五行之炁，其性一物。借如一所，可以取水，可以取火，可以生木，可以凝金，可以變土，其性含攝，元無差殊。故羽蟲盛者，毛蟲不育，毛蟲盛者，鱗蟲不育。知五行互用者，可以忘我。關尹子曰：枯龜無我，能見大知；磁石無我，能見大力；鐘鼓無我，能見大音；舟車無我，能見遠行。故我一身，雖有智有力，有行有音，未嘗有我。

關尹子曰：蜮射影，能斃我。知夫無知者亦我，則溥天之下，我無不在。

關尹子曰：心憶者猶忘飢，心忿者猶忘寒，心養者猶忘病，心激者猶忘痛。苟吸炁以養其和，孰能飢之？存神以滋其暖，孰能寒之？養五藏以五行，則無傷也，孰能病之？歸五藏于五行，則無知也，孰則痛之？

關尹子曰：人無以無知無爲者爲無我，雖有知有爲，不害其爲無我，譬如火也，躁動不停，未嘗有我。