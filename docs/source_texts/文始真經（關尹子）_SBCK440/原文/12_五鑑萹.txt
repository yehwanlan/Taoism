# 五鑑萹

鑑者，心也。　　　　凡二十章。

關尹子曰：心蔽吉㓙者，靈鬼攝之。心蔽男女者，淫鬼攝之。心蔽幽憂者，沉鬼攝之。心蔽放逸者，狂鬼攝之。心蔽盟　詛者，奇鬼攝之。心蔽藥餌者，物鬼攝之。如是之鬼，或以陰爲身，或以幽爲身，或以風爲身，或以氣爲身，或以土偶爲身，或以彩盡爲身，或以老畜爲身，或以敗器爲身。彼以其精，此以其精，兩精相搏，則神應之爲鬼所攝者，或觧奇事，或觧異事，或觧瑞事。其人傲然，不曰鬼于躬，惟曰道于躬。久之或死木，或死金，或死繩，或死井。惟聖人能神神而不神于神，役萬物而執其機，可以會之，可以散之，可以禦之，日應萬物，其心寂然。

曰：無一心，五識並馳，心不可一；無虚心，五行皆具，心不可虚；無静心，萬化密移，心不可静。借能一，則二偶之，借能虚，則實滿之，借能静則動摇之。惟聖人能斂萬有于一息，無有一物可役吾之眀徹，散一息于萬有，無有一物可間吾之云爲。

關尹子曰：火千年，俄可㓕，識千年，俄可去

關尹子曰：流者舟也，所以流之者，是水非舟。運者車也，所以運之者，是牛非車。思者心也，所以思之者，是意非心。不知所以然而然，惟不知所以然而然，故其來無從，其徃無在。其來無從，其徃無在，故能與天地本原，不古不今。

關尹子曰：知心無物，則知物無物；知物無物，則知道無物。知道無物，故不尊卓絶之行，不驚微妙之言。

關尹子曰：物我交心生，兩木摩火生，不可謂之在我，不可謂之在彼，不可謂之非我，不可謂之非彼。執而彼我之。則愚

關尹子曰：無恃爾。所謂利害是非爾。所謂利害是非者。果得利害是非之乎。聖人方且不識不知。而况于爾

關尹子曰：夜之所夢。或長于夜。心無時，生于齊者，心之所見皆齊國也。既而之宋之魏之晋之，心之所存各異，心無方。

關尹子曰：善弓者師弓不師羿，善舟者師舟不師奡，善心者師心不師聖。

關尹子曰：是非好醜，成敗盈虚，造物者運矣。皆因私識執之而有。于是以無遣之猶存，以非有非無遣之猶存。無曰莫莫爾，無曰渾渾爾，猶存，譬猶昔游再到，記憶宛然，此不可忘，不可遣。善去識者，變識爲智。變識爲智之説，汝知之乎？曰：想如思鬼心慄，思盗心怖。曰：識如認黍爲稷，認玉爲石者，浮游罔象，無所底止。譬睹奇物生奇物想，生奇物識。此想此識，根不在我。譬如今日，今日而已，至于來日，想識殊未可卜。及至來日，紛紛想識，皆緣有生。曰想曰識。譬犀望月，月形入角，特因識生，始有月形，而彼真月初不在角，胸中之天地萬物亦然。知此説者，外不見物，内不見情。

關尹子曰：物生于土，終變于土；事生于意，終變于意。知夫惟意，則俄是之，俄非之，俄善之，俄惡之。意有變，心無變，意有覺，心無覺。惟一我心，則意者塵徃來爾，事者欻起㓕爾，吾心有大常者存

關尹子曰：情生于心，心生于性。情波也，心流也，性水也。來于我者，如石火頃，以性受之，則心不生，物浮浮然。

曰：賢愚真僞，有識者，有不識者。彼雖有賢愚，彼雖有真僞，而謂之賢愚真僞者，擊我之識知，夫皆識所成，故雖真者亦僞之。

關尹子曰：心感物不生心生情，物交心不生物生識。物尚非真，何况于識，識尚非真，何况于情。而彼妄人子至無中執以爲有於，至變中執以爲常。一情認之，積爲萬情；萬情認之，積爲萬物。物來無窮，我心有際。故我之良心，受制于情；我之本情，受制于物。可使之去，可使之來，而彼去來，初不在我。造化役之，固無休息。殊不知天地雖大，能役有形而不能役無形；陰陽雖妙，能役有氣，而不能役無氣。心之所之，則氣從之，氣之所之，則形應之。猶如太虚于一炁中變成萬物，而彼一炁不名太虚。我之一心，能變爲氣，能變爲形，而我之心無氣無形。知夫我之一心無氣無形，則天地陰陽不能役之。

關尹子曰：人之平日，目忽見非常之物者，皆精有所結而使之然。人之病日，目忽見非常之物者，皆心有所歉而使之然。苟知吾心能于無中示有，則知吾心能于有中示無，但不信之，自然不神。或曰：厥識既昏，孰能不信？我應之曰：如捕蛇師，心不怖蛇，彼雖夢蛇而不怖畏，故黄帝曰：道無鬼神，獨徃獨來。

關尹子曰：我之思慮日變，有使之者，非我也，命也。苟知惟命，外不見我，内不見心。

關尹子曰：譬如兩目，能見天地萬物，暫時回光，一時不見。

關尹子曰：目視雕琢者眀愈傷，耳聞交響者聰愈傷，心思玄妙者心愈傷。

關尹子曰：勿以我心揆彼，當以彼心揆彼。知此説者，可以周事，可以行德，可以貫道，可以交人，可以忘我。

關尹子曰：天下之理，小不制而至于大，大不制而至于不可制。故能制一情者，可以成德；能忘一情者，可以契道。