# 二柱萹

柱者，建天地也。凡十二章

關尹子曰：若椀若盂，若瓶若壺，若甕若盎，皆能建天地。兆龜數蓍，破瓦文石，皆能告吉凶。是知天地萬物成理，一物包焉，物物皆包之，各不相借。以我之精，合彼之精，兩精相搏而神應之，一雌一雄卵生，一牡一牝胎生。形者彼之精，理者彼之神。愛者我之精，觀者我之神。愛爲水，觀爲火，愛執而觀因之爲木，觀存而愛攝之爲金。先想乎一元之氣，具乎一物，執愛之以合彼之形，冥觀之以合彼之理，則象存焉。一運之象，周乎太空，自中而升爲天，自中而降爲地。無有升而不降，無有降而不升。升者爲火，降者爲水。欲升而不能升者爲木，欲降而不能降者爲金。木之爲物，鑽之得火，絞之得水。金之爲物，擊之得火，鎔之得水。金木者，水火之交也。水爲精爲天，火爲神爲地，木爲魂爲人，金爲魄爲物。運而不已者爲時，包而有在者爲方，惟土終始之。有觧之者，有示之者。

關尹子曰：天下之人，蓋不可以億兆計，人人之夢各異，夜夜之夢各異，有天有地，有人有物，皆思成之，蓋不可以塵計。安知今之天地，非有思者乎？

關尹子曰：心應棗，肝應榆，我通天地，將陰夢水，將晴夢火，天地通我，我與天地，似契似離，純純各歸。

關尹子曰：天地雖大，有色有形，有數有方，吾有非色非形，非數非方，而天天地地者存。

關尹子曰：死胎中者，死卵中者，亦人亦物，天地雖大，彼固不知。計天地者，皆我區識，譬如手不觸刃，刃不傷人。

關尹子曰：夢中鑑中水中，皆有天地存焉。欲去夢天地者，寢不寐，欲去鑑天地者，神不照，欲去水天地者，盎不汲。彼之有無，在此不在彼。是以聖人不去天地去識。

關尹子曰：天非自天，有爲天者，地非自地，有爲地者。譬如屋宇舟車，待人而成，彼不自成，知彼有待，知此無待，上不見天，下不見地，内不見我，外不見人。

關尹子曰：有時者氣，彼非氣者，未嘗有晝夜，有方者形，彼非形者，未嘗有南北，何謂非氣？氣之所自生者，如揺箑得風，彼未揺時，非風之氣，彼已摇時，即名爲氣。何謂非形？形之所自生者，如鑽水得火，彼未鑽時，非火之形，彼已鑽時，即名爲形。

關尹子曰：寒暑温凉之變，如瓦石之類，置之火即𤍠，置之水即寒，呵之即温，吸之即凉，特因外物有去有來，而彼瓦石實無去來。譬如水中之影，有去有來，所謂水者，實無去來？

關尹子曰：衣摇空得風，氣呵物得水，水注水即鳴，石擊石即光。知此説者，風兩雷電皆可爲之。蓋風雨雷電皆緣氣而生，而氣緣心生，猶如内想大火，久之覺𤍠，内想火水，久之覺寒，知此説者，天地之德皆可同之。

關尹子曰：五雲之變，可以卜當年之豐歉，八風之朝，可以卜當時之吉凶。是知休咎災祥，一氣之運耳。渾人我，同天地，而彼私智認而已之。

關尹子曰：天地寓，萬物寓，我寓，道寓，茍離干寓，道亦不立。