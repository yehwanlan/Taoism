# 文始真経上卷

文始真経上卷

宇者，道也。凡二十八章

關尹子曰：非有道不可言，不可言即道；非有道不可思，不可思即道。天物怒流，人事錯錯然，若若乎回也，戛戛乎鬥也，勿勿乎似而非也，而争之，而介之，而哯之，而嘖之，而去之，而要之。言之如吹影，思之如鏤塵，聖智造迷，鬼神不識，惟不可爲，不可致，不可測，不可分，故曰天、曰命，曰神、曰玄，合曰道。

關尹子曰：無一物非天，無一物非命，無一物非神，無一物非玄。物既如此，人豈不然？人皆可曰天，人皆可曰神，人皆可致命通玄，不可彼天此非天，彼神此非神，彼命此非命，彼玄此非玄。是以善吾道者，即一物中，知天盡神，致命造玄。學之狥異名，析同實，得之契同實，忘異名。

關尹子曰：觀道者如觀水，以觀沼爲未足，則之河之江之海，曰水至也，殊不知我之津液涎淚皆水。

關尹子曰：道無人，聖人不見。甲是道，乙非道。道無我，聖人不見。已進道，已退道，以不有道，故不無道；以不得道，故不失道。

關尹子曰：不知道，妄意卜者，如射覆盂，高之存金存玉，中之存角存羽，卑之存瓦存石，是乎？非是乎？惟置物者知之。

關尹子曰：一陶能作萬器，終無有一器能作陶者，能害陶者；一道能作萬物，終無有一物能作道者，能害道者。

關尹子曰：道茫茫而無知乎，心儻儻而無羈乎，物迭迭而無非乎，電之逸乎，沙之飛乎？聖人以知心一、物一、道一，三者又合爲一，不以一格不一，不以不一害一。

關尹子曰：以盆爲沼，以石爲島，魚環游之，不知其㡬千萬里而不窮也。夫何故？水無源無歸。聖人之道，本無首末無尾，所以應物不窮。

關尹子曰：無愛道，愛者水也。無觀道，觀者火也。無逐道，逐者木也。無言道，言者金也。無思道，思者土也。惟聖人不離本情而登大道，心既未萌，道亦假之。

關尹子曰：重雲蔽天，江湖黯然，游魚茫然，忽望波眀食動，幸賜于天，即而就之，漁釣斃焉。不知我無我，而逐道者亦然。

關尹子曰：方術之在天下多矣，或尚晦，或尚眀，或尚强，或尚弱，執之皆事，不執之皆道。

關尹子曰：道終不可得，彼可得者，名德不名道。道終不可行，彼可行者，名行不名道。聖人以可得可行者，所以善吾生，以不可得不可行者，所以善吾死。

關尹子曰：聞道之後，有所爲有所執者，所以之人；無所爲無所執者，所以之天。爲者必敗，執者必失。故聞道於朝，可死於夕。

關尹子曰：一情冥爲聖人，一情善爲賢人，一情惡爲小人。一情冥者，自有之無，不可得而示；一情善惡者，自無起有，不可得而秘。一情善惡爲有知，惟動物有之；一情冥者爲無知。溥天之下，道無不在。

關尹子曰：勿以聖人力行不怠，則曰道以勤成；勿以聖人堅守不易，則曰道以執得。聖人力行，猶之發矢，因彼而行，我不自行。聖人堅守，猶之握矢，因彼而守，我不自守。

關尹子曰：若以言行學識求道，互相展轉，無有得時。知言如泉鳴，知行如禽飛，知學如擷影，知識如計夢，一息不存，道將來契。

關尹子曰：以事建物則難，以道弃物則易，天下之物，無不成之難而壞之易也。

關尹子曰：一灼之火，能焼萬物，物亡而火何存？一息之道，能冥萬物，物亡而道何在？

關尹子曰：人生在世，有生一日死者，有生十年死者，有生百年死者。一日死者，如一息得道，十年百年死者，如歷久得道。彼未死者，雖動作昭智，止名爲生，不名爲死。彼未契道者，雖動作昭智，止名爲事，不名爲道。

關尹子曰：不知吾道無言無行，而即有言有行者求道，忽遇異物，横執爲道，殊不知捨源求流，無時得源，捨本就末，無時得本。

關尹子曰：習射習御，習琴習奕，終無一事可以一息得者。惟道無形無方，故可得之于一息。

關尹子曰：兩人射相遇，則巧拙見；兩人奕相遇，則勝負見；兩人道相遇，則無可示。無可示者，無巧無拙，無勝無負。

關尹子曰：吾道如海，有億萬金投之不見，有億萬石投之不見，有億萬污穢投之，不見。能運小鰕小魚，能運大鯤大鯨，合衆水而受之，不爲有餘；散衆水而分之，不爲不足。

關尹子曰：吾道如處暗。夫處眀者，不見暗中一物，而處暗者，能見眀中區事。

關尹子曰：小人之權歸于惡，君子之權歸于善，聖人之權歸于無所得。惟無所得，所以爲道。

關尹子曰：吾道如劍，以刃割物即利，以手握刃即傷。

關尹子曰：籩不問豆，豆不答籩；瓦不問石，石不答瓦。道亦不失。問歟答歟，一氣徃來，道何在？

關尹子曰：仰道者豉，如道者駸，皆知道之事，不知道之道。是以聖人不望道而歉，不恃道而豐，不借道於聖，不賈道于愚。