# 太上老君説常清靜注

太上老君説常清靜注

無名氏注

老君曰：大道無形，生育天地。大道無情，運行日月。大道無名，長養萬物。

老君論其大道三無之德：一者大道一無形質而生育天地。二者大道二無情性而運行日月。三者大道三無名相而長養萬物。如何是一無形質而能生育天地？言大道清而至靈，靜而至虚，靈虚杳邈，自然之炁，故無形質，雖無形質而能生育天地，此大道之德也。二無情性而能運行日月，言大道又無情性自然之炁，而運行日月，能照於萬象，此大道之二德也。三無名相而能長養萬物。言大道既無形質，亦無情性，而能生育天地，運行日月。又無名相之呼稱，一炁潜通，而化生萬物。言此大道，禀而行之。天地者，上至頂門泥丸宫，下至足底涌泉穴。日月者，上至左目右目，下至腎。萬物者，身中萬神也。夫人之受身，皆從道之一炁所生，承天順地，合化陰陽，父母生育，結成形體。是故一月爲胞天，二月爲胎地，三月爲三魂，四月爲七魄，五月生五臟，六月化六腑，七月明七竅，八月八景降，九月神降，一萬八千内外相合，三萬六千精光，神降形具，十月滿足而受生。故知大道無其形質元炁，而能變有形之炁。有形之炁者，元氣也，乃八百一十丈保而愛之，愛則身不敗失。如大道無其形質，而運其真精養其腎，精不敗而目自明。又知大道無其名字，而得真精之炁爲其形。形爲受炁之本，炁是有形之根。有其氣而有其精，有其精而有其神。故知氣者神之母，神者炁之子，子母不離，謂之得道。故曰：大道無形，生育天地。大道無情，運行日月。大道無名，長養萬物。人能愛形則養炁，保神則達真常清淨之道。文中子曰：靜以思道，清以修身。如此者，能清靜矣。

吾不知其名，强名曰道。

吾者，太上自稱也，亦是我也。太上言此大道雖有三無之德，一無形質，而能自然生育天地；二無情性，而能自然運行日月；三無名相，自然長養萬物。而我不知其的實之名，謂上無復祖，唯道乃獨尊，故且强呼爲道。故曰：

吾不知其名，强名曰道。言物在杳杳漠漠之際而不知名，降而顯之則有焉。名者，道之用也，聖人用無名之樸治天下。文中子曰：用無跡之物而自化。易曰：神而化之，使民宜之。昔唐太宗治天下，臣服萬方，以無名之化，不用威刑，而斷死囚三百，天下無有犯於司獄，斗粟三文，道行千里，人不齎糧，此之道盛矣，而用其無名也。故太上云：吾不知其名，强名曰道。人之修行，初無其名，修之而有其真人名也。

夫道者，有清有濁，有動有靜。

道者，顯其大道也。老君言：吾不知大道之名，且權稱之。道雖無形質，雖無情性，雖無名相，而能潜通一炁。一炁之中，有清而有濁，有動而有靜。修真之士，要體其道，體要清而返濁，神要靜而返動，清濁動靜得所，可謂道矣。故曰：有清有濁，有動有靜。文中子曰：時清則清，時濁則濁，時行則行。此之謂和光同塵，守清淨之道也。昔唐慶元中，有獵者孫壽，居於海濱，以畋獵爲生。有日於大澤之中，忽野火所燒，草木連天，煙焰草木焚盡，唯有一叢草木茂盛，獨不焚燼。孫壽疑而往之，乃見草木之中有道庵一所，孫壽推而入之，其裏面有一老叟，年可七旬，惟於案上展經一卷讀之。孫壽拜之而詢曰：先生讀者何也？老叟驚曰：何人至此？孫壽告曰：某乃一獵士，適來見炬火燒野皆盡，惟先生獨燎不延。先生曰：吾居此庵四百餘年，未常見水火之變也。壽曰：先生早來誦者何經？先生曰：是太上老君説常清淨真經。壽曰：何者名爲清淨經？居，吾語汝。夫清靜者，道也，德也，故吾之宅清淨者，吾之素也；清淨而柔和者，吾之守也；清淨應化而無窮者，吾之變也；清淨而澹泊者，吾之德也。吾能守此清淨，而變化無窮，又何懼火灾？時清則清，時濁則濁，時動則動，時靜則靜，吾能行此道，何懼火焉！孫壽聞道，乃棄弧矢而禮授其經，悟其道，亦名於世。蓋大道者，有清則有濁，有動則有靜。

天清地濁，天動地靜。

言大道至無，潜通一炁之中，有清有濁。清炁凝而上昇爲天，濁炁流而下降爲地。故天爲陽，陽好動；地爲陰，陰好靜。動者，天之炁也；靜者，地之炁也。故曰：天清地濁，天動地靜。文中子曰：天清而安，地濁而結，結者可與立也。天動而變，地靜而寧，寧者可與權也。此乃天清地濁，天動地靜。此經念者還有驗乎？答曰：昔唐時有白仁哲，爲朱陽縣尉，因差運米於遼東，忽逢大風起，四望昏黑而盡，波濤涌沸，仁哲乃惶怖不已。而忽於空中有人言曰：公念得太上老君清淨真經，何不速誦？仁哲急念三十餘遍，只見金光從口而出。不久風息浪靜，同舟濟者三百餘人，皆見金光從口中出。仁哲歸家，捨其一任俸，作黄籙大醮，設無遮大會，鏤板印施真經三千部。仁哲壽年一百一十九歲坐亡。是故清淨真經之驗也。

男清女濁，男動女靜。

男者，陽也。女者，陰也。男陽清而主動，女陰濁而主靜。此二品大底言陰陽清而復濁，動而復靜，故云男清女濁。此者乃太上再分大道，以混元一炁而包裹天地，蹩躄陰陽。天主輕清則陽生，陽生則主動。地主重濁而陰生，陰生則主靜。如此陰陽因動靜而交感，交感則元精降，元精降則萬物生。易曰：天地氤氲，萬物化淳。此之謂男清女濁，男動女靜。修真之士，若能運腎中真水爲嬰兒，心中真火爲姹女，使其真火下降，真水上昇，此萬神長守而不散。萬神不散，長生久視。此之謂男清女濁，男動女靜。文中子曰：天陽地陰，謂之陰陽交而生萬物，動靜相合。此之謂男清女濁，男動女靜。若看此經而有驗乎？昔唐高宗時，麟德中，有竇德玄爲官，奉敕使揚州。渡淮，船已離岸數十步，見岸上有一人，形容憔悴，其德玄謂篙師曰：此人孤寒，與渡過。篙師撑船却至岸，令此人上船渡之。至中，見其人飢色，德玄令左右取其糧食，與此人餐而飽矣。乃濟其岸。德玄上馬而去，其人緊逐之，行數里餘，德玄怪而問曰：汝乃何往？答曰：予非人也。某乃酆都之鬼使，今往揚州追竇德玄。德玄聞説大驚，而下馬拜曰：某乃德玄。遂涕泣請計何能解之。其鬼使曰：君能誦某經否？德玄曰：平生長誦太上老君説常清靜真經。鬼使曰：我怪有道氣慈心，惟甚有愍恤之德。謝公船中賜食之恩，且放公一月，其限罪我即耽之。一月之内，可誦經萬卷，必有聖降。道罷，忽然不見。德玄忘食忘寢，專心而誦之。前後誦經三十，日，其數已足。便回至家庭，焚香再誦其經。彼使者復見於前使者曰：公乃經數已足，其壽蓋終。前者感君之飯恩，陰府怪責我違限之愆，背上决我三十。遂袒下衣。德玄看之，背上果有青赤之痕。德玄於是就枕，乃卧而絶其氣，惟其魂魄。遂使德玄回顧其屍，卧於榻上。魂乃隨使者出於北門，可行十餘里，見一大城。到城中，但見荆棘而已。又見一府衙，公署甚嚴，門上牌曰：此乃酆都北府。其鬼使曰：我當先去，且等於門候。不多時，其使乃出。使曰：大帝因公降敕，且喜。言次，有紫袍官執笏言：謝竇德玄到。乃迎德玄至衙。見有寶殿，有王者執寒玉珪，使者甚肅。香案上有紫泥詔一道，王乃接之。德玄便拜，敕上金光奕奕而起。拜畢，公爲上士，年至數十，常誦太上老君清靜經，今爲天官，酆都之獄罪者，各降一等。此陽間顯報之事，可延一紀之壽。令使者送歸。德玄拜王，王乃謝拜。令使送德玄至一寶殿，忽然而醒，德玄乃甦。開目起來，見家眷圍榻泣之。家眷曰：你今死三。日：德玄云：有此聖事。遂捨其家緣，入景靈觀出家作道士，唯修清淨之教。後十二年，有紫雲從空而來，見碧衣童子引仙鶴一雙，降於庭前，而謂德玄曰：請上鶴背，跨而去。遂德玄躍鶴背上，冉冉而昇天，其異香一月不散。乃留詩一首云：人事紛紛百萬端，蠅名蝸利不堪看。爭如悟此清中靜，功滿昇爲天上官。論曰：動靜相磨，陰陽相感，而萬物相生。悟此道者，昇爲天官。竇德玄知之矣。

降本流末而生萬物。

本者，元炁道生一，一者元氣爲本也。末者，萬物也。道生一一生二，二生三，三生萬物，大道之本。此句太上再序清濁動靜之理，言道生元炁，元炁降而本流，本流則萬物生，故爲末。此爲降本流末而生萬物也。文中子曰：統无炁者天也。總元炁者地也。无形生養元炁，元炁无形生養萬物。故曰降本流末而生萬物。元炁旣降，流行爲末。易曰：元炁降者，在天成象，在地成形，變化顯見矣。在天成象爲懸象，日月星辰也。在地成形，謂山川草木也。故曰降本流末而生萬物。莊子曰：至陽天也，至陰地也。而肅肅之炁至於心火，乃水火旣濟而養萬神。故曰降本流末而生萬物。或曰：看此真經，還有驗乎？答曰：看此真經，須要救物度生。昔有唐時防州宋知玄，爲青州司士參軍。參軍到彼，人言參軍之宅大凶，有鬼怪妖異，住者十死六七。知玄自來好道，而心正直，兼少年好誦太上老君清靜真經，深達其義，又能體而行之，遂不信吾安居，何信此事乎？堅住其宅，乃修吕真人詩一首：金丹一粒定長生，須得真鉛鍊甲庚。火取南方赤鳳髓，水求北海黑龜精。鼎追四季中央土，藥遣三元八卦行。齋戒與功成九轉，少持清靜鬼神驚。知玄乃危坐行，其火輪窧體，紅光滿室，默念清淨之經。至二更已來，忽見一婦人，披髮而血污滿面，立于前。知玄曰：爾乃何人也？婦人曰：我是銜冤之鬼也。其人拜而哭曰：與妾爲力，今日遇有道之士而得訴事。妾本十年前乃劉司士之妻也。夫奉命爲使外國而不歸，其弟乃逼妾私通，推而不從，因此被殺。以氈裹其屍于堂西北角溷厠之中，不勝穢積，人來多欲陳告，人人怯懼，无其道氣。見妾之形，心懼而死者多矣。公持此經，功德至大，仁慈願爲憫之。知玄曰：吾初官新上任，三日當救汝，汝且滅。婦人遂滅。後三日滿，使人於溷厠掘之，其尺不及。知玄是夜依前危坐，焚香誦此經，未及二鼓，其婦人復現。知玄曰：我令人求汝之屍未獲，何也？婦人曰：求之者向北不及二尺，即妾屍也。明旦求之，以終其惠也。婦人乃滅。明旦，使人于北求之，果獲舊氈一片，而裏白骨一副。知玄再爲誦清淨經，以衣一襲，而選一吉地葬之。是夜其婦潔衣淨面，而再拜燈下。知玄曰：汝身旣爲人殺之，何以不報？答曰：前人在江州爲司録之官，其人自小能誦太上老君説常清靜經，數年冥司陳告，終取不得。知玄曰：我與告彼官，使彼官修齋作醮，書篆黄籙白簡，汝可生天，肯解此冤乎？婦人再拜曰：深相感也。道罷，其婦人遂滅。知玄來入假狀于官，因得其假，遂乃裹糧便馬，逕至江州，乃見劉司録。旣見，乃以其事告曰：汝爲司録，孰爲此事？聞君唯持太上老君清靜經，是有道心也。而行此事，豈不明有官法處之，暗有鬼神沬之？若不改過，冤業如何？劉司録聞之大驚曰：謝公遠來，蒙爲紛解，安敢違命。乃整其家財，作黄籙大醮，七日七夜，請道一百餘人，及印清靜經一萬本散施。是日午時，有一婦人，年可三十，牽一寶馬，駞經萬卷，乃曰：吾乘此經醮力，奉太上老君敕，使我入朱陵宫煉其真神，當爲南宫列仙。吾在世長年，宋參軍亦爲列仙。道罷，冉冉昇空而去。知玄與劉司録號爲道友，求奉真教。知玄却回防州，至家，有青鸞下于庭，知玄乃焚香，遂青鸞冉冉而亦南去。留下一詩云：來生清淨悟真經，拔罪扶危出罪刑。今日：乘斯功德力，朱陵宫裹煉神形。

論曰：修真之士，乘斯功德，體道行功，識降本流末之義，知萬物化生之因，扶危拔困，救厄解冤。有此清淨，行此慈悲，豈不爲南宫列仙也。南宫列仙之位，宋知玄得之此者，能悟降本流末而生萬物也。

清者濁之源，動者靜之基。

清者一炁也。濁者，萬物也。動者神也。靜者形也。太上言道以一氣爲萬物之祖，祖爲源也。人神以一形爲舍，故舍爲基本也。形不得神不能動，神不得形不能存。神爲主人，形爲舍基。此二句大底言道炁爲萬物之本，分其清靜。清者元氣，濁者萬物之形也。人能以神動，保固其形，故爲萬物之基源。故云：清者濁之源，動者靜之基。白雲翁曰：不濁無以見其清，不清無以見其濁。無一炁而不能生萬物，無萬物不能分一氣。故曰清者濁之源，動者靜之基。文中子曰：至清則見濁，此清者濁之源。至動則思靜，此動者靜之基也。修真之士，以一氣養神，故清；以五味養腹，故濁。則神要動而順形，以靜而安形，此乃清濁動靜之道也。此經還有驗也？答曰：昔唐人袁通，天水人，自幼年好道，專誦太上老君清靜經，日誦七七遍，年至二十，被禄山驅爲軍戰，忽失陣而敗。袁通乃走，不知來路，遂於山叢之間，不得食，其困不能興，唯誦此清淨經，無力可誦，以待死。忽有一碧衣童子，持一孟飯來與食之。袁通食之，其香味不可名狀，食其滿足矣。其童子曰：真人以清氣養其清腹，凡人以外物養其濁腹。真人以氣運神而安其靜，凡人以亂神敗精而樂其形。汝自幼好道而能堅至念太上老君清靜之經，已有道果。太上而使贈也，從玆以充飡，用神爲道，更不食矣。乃今黑簿落名，朱陵排號，清淨之道，更不虚矣。道罷，忽然不見。袁通從此不食，乃得六通之慧。至於宋哲宗之朝，猶在唐玄宗時事。五百年間，面若三十歲許，常遊洛汭之間，唯只念清淨之經，人不見其飮食，人呼之清淨先生。若人有患，不唯遠近之疾，以手摩娑，人皆無有不愈者。後又被人呼摸著效，後至汴京門外，高聲曰：你待亂我不亂，你待濁我不濁，你東西安能活。從得道五百年，斬却邪魔神快樂，乘雲駕鶴，背朝玉帝天宫，永住逍遙閣。道畢，自有仙鶴從天而飛下，先生急上鶴背，冉冉乘雲而去，人皆俯仰而瞻之，從空墜下紙一張，其上寫曰：清淨道生。道生數十律論曰：大道者，視之不見，聽之不聞，而天下莫能知，莫能行。雖不知不見，修之者實有道焉。太上曰：吾言甚易知，甚易行，故道降而爲元氣，清而爲濁之源，動而爲靜之基，一清一濁而通大道。故袁通能至誠悟太上清靜經，終爲上昇而列仙，宜乎哉。

人能常清靜，天地悉皆歸。

天地者，乃大道之子孫也。人物者，大道之苗裔也。太上言人能禀大道之祖氣，使身心之虚靈，神氣之清靜，如此能體其大道也。與天地合德，故天地自然而從順，悉皆歸依也。故曰：人能常清靜，天地悉皆歸。行清靜之教者，易云：與天地相似，故不違。言修真之士，亦要清靜旡爲，體大道真常之教，窮萬物之性，能知鬼神，是以天地相似，所爲所作，故不違於天地，悉皆歸順矣。故曰：人能常清靜，天地悉皆歸。文中子曰：能清靜者，與太極同德，與天地同隣，與神道並行。能爲此者，天地盡皆歸也。如此者有驗乎？答曰：昔唐慶曆中，有韓侍郎坐運州。有女年二十六歲，適左司員外郎王珪，珪乃上官。其妻韓氏有妊娠，在父母家，至日早離。夜至三鼓已來，於西北角有其聲。左右侍婢皆睡，唯小娘子韓氏不睡。見一將軍，披戎衣，執金□，乃曰：吾晋朝韋將軍，於此居數百年爾敢於此處作産居，血腥之氣，觸吾若三，日不移，殺汝。其記之。韓氏曰：願移之。遂滅。達旦，令侍婢報知韓侍郎。侍郎曰：婦人真氣虚弱，乃胡見之，安有此乎？不肯移之，唯添侍婢相伴。又至三更已來，其將軍復現，侍婢皆見之，驚而走。其將軍乃叱之曰：吾道與汝，何不移之？來日：不移，必殺汝矣。韓氏曰：告將軍息怒。來日必移。其將軍不見。達旦，侍婢乃以小娘子之言哀告韓君。韓君曰：産婦未滿七日，安敢移動。婦人血氣虚，而胡見亂言？答曰：侍婢亦見。韓君曰：婦人之輩皆信邪？堅不從之。至夜，其韋將軍又現，曰：吾三次語汝，汝終不肯移。韓氏及侍婢曰：故訴於侍郎。侍郎執性，不肯移其宅。將軍見不移，怒從心起，以其□于韓氏心上其一□。韓氏只叫一聲，遂殞。其父執一劍而俓至其父，哀慟不已。父母甚慈，泣之，以飛書報其夫夫聞之大慟而不顧。差使而歸。至寺庄鎮西十里，見一婦人遙遠而來，其近乃認是妻也。王珪忽然下馬，問妻曰：何由到此也？其從皆見妻曰：妾爲晋朝韋將軍所殺也。今日此屈，無由申訴爾爲大丈夫，不能避一妻子乎？遂哭。珪乃大慟，欲近前行。妻曰：人鬼異路，不可近妾。我聞此鎮有田先生，自小念太上老君清靜經行此之清靜无爲者也。此能剪馘鬼神，有通天之德。故曰人能常清靜，天地悉皆歸。斯其以報妾之冤。其先生在此鎮珪謁先生，具以前事實告先生：然吾爲汝上禱玄穹，下達后土，救汝之妻。遂引王珪至於别室中。田先生一鼓已來，披朝服，執玉珪，把香一爐，合目跪之，點燈七盞，念咒啓禱。忽然室中有一天丁力士曰：奉天之敕，入于幽府。會其力士放下敕，忽然不見。先生曰：我今奉天帝之敕，與汝同徃地府，令捉韋將軍。先生取淨蓆一領，使王珪卧於蓆上，迷而不省。先生於傍坐出神，引王珪神。二神相引出門。乃行數里，見一大城，天色昏暗，左右鐵衣兵吏皆執戈戟，見先生，盡皆倒戈唱喏。旣入其門，有朱衣吏急通報，又數十人皆見，先生亦然。仰啓，只聞言田真人至。俄頃，有緑衣童子，皆執旌節迎一人，衣龍衮服，戴遠游冠，執寒玉珪導之曰：乃酆都大帝。見田真人，相揖動問畢，使真人前，行讓禮，如凡世。鬼使問王珪曰：爾乃何人也？珪曰：我乃田真人從侍也。鬼使更不問。旣上其殿，真人與帝對坐。先生展敕，現帝視之，王珪等一齊賀敕。王珪堦下立。不多時，碧衣童子傳曰：遊奕將速於陰司捉取晋朝陰鬼韋將軍去。有一人黄金鎖子甲，手執大劍應喏。俄頃間報曰：捉到陰鬼韋將軍。王曰：擒來！見數人申衣兵吏傳一人頭至堦前曰：汝數年陰鬼。汝在世之時，殺害生靈太多，更害平人。韋將軍曰：某數次禱他，不肯移之。某一時之怒殺之。念某晋朝勳官。帝曰：陰鬼尚敢殺害生靈，何言汝有功勳！可決鐵杖三百，配北陰山千年而放。左右捽縛付地，背上決鐵杖三百。號叫之聲不能忍之。決畢，有一吏曰：奉敕押至陰山。王問韓氏遊處，左右曰：如何在此？押過來！于東廊下，乃韓氏軟拜於王。王問左右如何？左右曰：其舍以壞，可令借身托生。判官乃檢簿，韓氏合壽六十六歲，更有四十年壽。即目青州王官人女壽娘，合年二十六歲，命終，可令韓氏投屍於壽娘還魂。遂准奉行。王請先生離，王珪亦隨之，未忽然而覺。先生曰：官人將談此是祕。王珪重重拜之。先生曰：何直遊至此也？先生曰：我能持誦太上老君清靜真經，能依此行之，所以與天地合其德。人能常清靜，天地悉皆歸爾。到家，速於青州王官人家認取汝妻。王珪辭先生而去，在路速到運州，其妻韓氏已殯矣。逕徃青州王官人家，認其妻子。王官人女壽娘死經三日再活，却言：我是韓侍郎女，現今我父爲運州知州。説其所以未罷。王珪至，入王官人宅，見壽娘，便言：王郎來也，其聲音全不似。壽娘徃日，聲音也。王珪曰：壽娘只是韓氏聲音也。具説其辭因。王官人乃入運州，見其父母，與向日女之音無異。二人猛悟大道，而盡其家財，雕造印經十萬餘卷，散施四方。作羅天大醮而謝天地畢。其王珪與妻，再徃寺庄鎮拜謝田先生。到彼謝畢，先生曰：汝可與妻同修。王珪依言，休官不任。王珪挂冠裳作道士，居長安福德觀。韓氏作女冠，居玉京觀。各壽一百二十歲而殞。論曰：寂然不動，感而遂通，清淨無爲。田先生遵太上之經，行天之法，上感穹蒼，下通后土，使天降敕，北帝評冤，可謂人能常清靜，天地悉皆歸。

夫人神好清而心擾之，人心好靜而欲牽之。

夫人之生也，本乃神清心靜，及其長也，爲情欲所牽。如此者欲生也，故欲字從谷從欠。谷者，無漏之稱；欠者，不足之號。神有所愛，爲之情；心有所欲，爲之貪。亢倉子曰：水性本清而不得清，爲土渾之；人性本靜而不得靜，爲事汩之。汩者，亂也。太上言此二品。夫人神本好清靜，而不得清靜者，爲心不能體清靜之道，心有愛戀之情，故擾亂之，心不能得清靜矣。夫人神好清而心擾之，心元本好清靜，而所以不得清靜者，爲心中有好欲之貪而牽引之。故曰人心好靜而欲牽之。文中子曰：靡者常樂无求，貪者常憂不足。靡者常樂無求，則神好清，心好靜；貪者常憂則不足，心擾之，欲牽之。白雲翁曰：欲者，貪愛之源，奢淫之本。若人能禀此清淨之道，神必清。神清則心不能擾之，心靜則欲不能牽之。或曰：看此經者，還得神磨而心不擾，還得心靜而欲不牽，有驗乎？答曰：昔唐懿宗皇帝有女，號曰同昌公主，娶韋駙馬。公主欲其宫，嫌不自在。帝乃賜一宅，奇過王宫，金樓玉閣，賜内庫錢五百萬貫。公主心中不足，重奏曰：無寶貨也。皇帝罄内庫之寶，以實其宅，至于房櫳户牖，无不差珍異寶飾之。又以金銀爲欄，藥臼、食樻、水槽、金鐺、金盆瓮，以銀絲爲箍籬箕筐，以水晶、琉璃、玳瑁爲床榻，以金龜銀鰲。又琢五色爲合盤，百寶爲圓案。公主尚起欲心，又奏無來麥。皇帝開内庫，將到金麥銀米五十斛，賜與公主。又奏曰：堂内無坐室幃幕。於是帝又賜公主連珍帳幔，綴珍珠爲邊。又賜與公主寒温藥一把，冬懸即暖，夏懸即涼。又賜公主九鸞寶釵一隻，每戴之，頭上有九色霞光。公主每出乘之七寶車駕，四面綴五色玉香嚢，貯辟寒香、辟邪香、辟塵香，皆别國之貢也。其輦上以雜寶、龍腦、金屑、刻鏤水晶碼瑙等盤爲龍鳳瑞，四面纓絡珍珠裝綴於輦上。周圍之頂，用碧玉蓮花，上綴金珍一顆，珠上霞光高三尺，四面用金絲挂玉流蘇，其中自然有天樂之音聲。每一出遊，香風滿路，馥郁芬芳，奇香半載不息。珠光燦爛，熒熒照耀，徃徃看之者唯見其目，不見其端。公主富貴甚極，尚有不足之心，意想皆不及蓬萊之境，因此而病。公主居於大内，自小常念太上老君説常清靜經甚謹。公主召醫官至，乃米宗爲治之。至晚，與香臘燭二寸，使米宗歸之。其香氣酷烈異常，而散於四隣。或有人登門而問之，米宗以實言之，是其燭香也。燭長二寸，被五色文卷之而爇，至於天明不盡，香氣三二百步聞之，其煙上結成華蓋樓臺之狀，仙花朶朶而奇異也。公主疾甚重，令左右取太上老君清靜經，於碧玉匣中取寶香，名爲通天之香焚之。念此真經，未及一七遍，有朱衣使二人曰：府君請。公主曰：我乃帝王之女，安能坐邀我？令左右執之，左右弗應。其使曰：乃陰府之事，何管帝女？二使以手拽之起。公主叫左右，左右無救，被二使驅擁而行，似出長安北門，行數里，公主害脚痛不能行。一使曰：我取馬一疋。須臾，牽馬引白馬一疋，陰暗之中，行百餘里，前到一大城中，亦有人煙。公主曰：我乃飢也。吏曰：此中食皆焦臭爛心，不可聞見之。須臾風吹，復初如故。公主掩目，不敢睹之。又見數十男女，脱衣露體，以火焼鐵錍，通紅烙其身，流血滿地，皆成血泥。公主問吏曰：此人何罪，受其苦痛？吏曰：此人於陽間乃奢佚之罪也。公主驚曰：我還如何？吏曰：亦復如是。須臾之間，有鬼吏頭生兩角，手提鐵槌曰：公主脱衣。公主曰：我乃帝王之女也。鬼曰：此間不管帝王女脱衣。公主知不得已，而乃脱其冠服，默念太上老君説常清靜真經一卷。其鬼吏曰：疾脱衣。公主念經，又脱一件，其鬼吏遂以手攬其衣，公主身如熱油沃心而痛。又急念之，至三毒消滅之處，忽然見金光一道，其鬼吏盡皆乘空而禮拜，見一真人乘紫雲而下，乃太極真人也。太清宫中，聞念混元老君常清靜經，自念經一卷已達三清之境。太上老君使吾下降幽獄，赦宥罪人。公主至心禮拜真人。公主曰：是弟子念經來，是當今懿宗皇帝女也。真人曰：犯何罪而至此？其鬼吏曰：犯貪欲之罪。須臾，衆鬼吏曰：乃酆都大帝皆禮太極真人也。其太極真人身放光明，照耀幽獄。真人謂其帝女曰：不可有欲，罪莫大於欲，欲者，淫亂之本也。罪莫大於貪，貪者，僭妒之源也。謂重也。小則滅身，大則亡家。世間不悟道者，不達清淨之理，不知恬淡之機，唯知醴肴以充其口，富貴以榮其身，而顧其甘口之食，是傷命之斧。富貴奢、華，惹怨之機。旣有其怨，豈不入地獄？而何不虚无清淨、慈惠、忠信、孝敬、和順、謹儉、柔弱清潔，則與道同也。无顧奢華，守寂淡。奢、華者，地獄之因；謹儉者，天堂之本。真人謂公主曰：吾救汝陽間，能改奢華之欲否？公主再拜曰：能改。真人曰：吾有五戒、十善、六齋、三會、五臘、五忌，汝能行之？公主曰：能行。真人曰：能持則爲天官；不能持，則爲下鬼。真人曰：五戒者，一不殺生，二不嗜欲，三不口是心非，四不盜物，五不淫亂。十善者，一孝養父母，二忠奉君師，三忘心萬物，四忍怒防非，五止爭解惡，六損己救窮，七生養濟人，八道邊義井植樹，九、爲人興利除害；十、贊三寶經爲人解説常生善念。凡人常行此五戒十善，别有天人善神衛護，永免災殃，長臻福祐，唯在堅誠而公主曰：何名六齋？每月初一日，初八日，十四日，十五日，二十九日。公主曰：何名十齋？每月初一日，初八日，十四日，十五日，十八日，二十三日，二十四日，二十八日，二十九日，三十日，此十日乃十方救苦天尊救度地獄三塗五苦，應諸等衆罪魂。公主曰：何名三會？真人曰：正月七日遷舉上會，七月七日慶生中會，十月五日建生下會。公主曰：何名五臘？真人曰：正月一日天臘，五月五日地臘，七月七日道德臘，十月五日民歲臘，十二月王侯臘。公主曰：何名五忌？真人曰：一忌甲子太一真君録人罪犯；二忌庚申三尸言人罪犯；三忌本命星官計人功行；四忌八節八神計人善惡；五忌三元天地水三官録人罪福。太極真人曰：遇逢此日，可設醮修齋，持經供養，以祈求景祐。公主再拜禮真人曰：一一遵依道旨。真人乃放光明，照其幽獄，皆得生天矣。敕使碧衣童子，引公主速歸，真人乃昇天而去，化北陰酆都大帝一切鬼神皆大歡喜。其碧衣童子，引公主至一金門，已推而入，其公主忽然驚覺。公主身在碧牙床上，蓋其錦被。公主開目視之，見駙馬宫人在側，乃圍而泣之。公主擁被而坐。宫人曰：公主睡多時，不敢驚動。公主曰：富貴乃若石中燧火，榮華如水上浮漚，時光有若南柯一夢，其病頓愈。公主乃入宫内奏帝，所有珍寶，盡數還納於内庫，乞身歸道。帝曰：何也？公主具説陰府之事。一一奏帝，帝乃歡喜。依公主所奏，以崇仙坊金仙觀改爲玉真觀。公主自入觀之後，而不出觀門。雖有貴戚駙馬親等，公主令人監門，並不能得見。公主每日唯念太上老君説常清靜真經，不曾惰慢。至三年後，復見真人於紅光之中，乃謂公主曰：上昇至近，證爲天仙，火急修爲功果。道罷不見。公主乃建黄籙大醮，至上元十五夜，鸞鶴自天而降，月華如晝，香風馥郁。其鶴至於庭前，公主乘鸞背，冉冉登空而去。遂留下唐多令詞闋云：性命兩如何，奢華勿太過，守貞廉。謹儉安和。以己方人無横禍，歎緣分少貪多也囉。擊破是非窩，敲開名利鎖。澄心取性且蹉跎。暗想高低哀與樂，猛省悟若南柯也囉人皆具説，人人皆寫其詞，京師乃爲供養。此者同昌公主悟此清靜真經，乃爲驗乎。故曰：夫人神好清而心擾之，人心好淨而欲牽之。

論曰：能守清淨者，貪欲不能移，險阻不能危，不以禄位惑其志，不以貧賤改其心，不以毁譽度其色，不以榮華亂其神。同昌入夢酆都，感太極真人説戒，能受之。猛捨富貴而甘其寂淡，三戒行周備，可爲仙人也。

常能遣其欲而心自靜，澄其心而神自清。

欲者，流浪之相。澄者，定水之相。此二句是太上再言去愛捨欲之心。若能去愛，不生情欲，而不起貪心，則神自靜，而心自清也。若能流浪之愛想而心息，又若更能澄心如水定之相，則皎潔不動，皎潔不動，則神自然清靜。故云：常能遣其欲而心自靜，澄其心而神自清。文中子曰：捨其所爭不爭，乃遣其欲而心自靜。萬物所棄則無貪，無貪則心自澄矣。能澄心者，其神自清。如此者，亦修真之士，不亦悟清靜之道也。白雲翁云：君子以清靜洗其心，小人以貪愛移其心。是以聖人常能遣其欲而心自靜，澄其心而神自清。劉子曰：神者心之主，是故神靜而心和，心和而形全，神亂而心蕩，心蕩則傷其形，先理其神。故以聖人以恬和養其神。和者，去嗜欲也。如此則以和養其神，則安於内，清思栖心，則不誘於外。神和心清，形無累矣。無累者，則因遣欲者也，故云遣其欲。問曰：自古人能遣其欲？答曰：有之。昔有南史時，宋帝朝有宰相元田夫，有貪欲之心。國朝有事，不唯大小須要財帛而後行其事。偶因街下二人，因醉而爭淫濫之事而殺死一人。田夫語於殺人者：汝能出絹千疋，可令汝活。其人出絹八百疋，田夫曰：未能可免。被殺之家聞之，某願出絹一千疋，可使此人償命。殺人者怕死，出絹一千二百疋。被殺之家無絹可酬，乃斷判醉而有誤，可決六十而放之。百姓無處告論，民受其屈者多矣。徵斂無度，家中修樓閣庭臺，用其金碧千有餘間。制過王宅，美女盈庭，皆國色者。每一食可費用錢百貫，朝歡暮樂。又好黄白之術，多取其利。忽有道人立於門前曰：能黄白之術。田夫聞之，急令人召至宅。田夫見之，降堦而揖之，問曰：有何術教予？先生曰：願求一醉。田夫曰：不見其術，先要我酒，飮得非欲乎？先生曰：想君回生作死，回死作生，率斂無度，屋宇千間，金玉滿庫，美女千人，淫欲至甚，又求黄白之術，汝孰欲過乎，而謂我欲也。田夫被先生責之而怒曰：爾乃何處野人，焉放觸我。令左右執之，忽然不見。乃遺點絳唇詞一闋云：富貴榮華，高官一品功勳大。由自貪愛，待鐵打亭堂蓋家計方成，隄備閻王怪。如何柰，怎生得解，難免諸人債。田夫見而悶悶不樂，歸小閣中，忽於睡夢見一塊黄金，田夫喜而自取，身墮地下，冥冥而去。忽見甚明，田夫覷時，睹數百人戴其桎梏，或拚或昂，以大石壓身者。又見一牌上寫貪愛之獄，忽見一白衣人披髮而言曰：相公來何晚矣，等候相公多時。相公曰：爾乃何人也？其人曰：我乃被殺之人也。相公受絹一千二百疋，不令償命，只要相公還我命，以誤殺數百餘人叫相公將我金來，并珍寶等。田夫驚而走之，衆人拽住，爲索其債。又數人擡一巨石，長三丈，厚五尺，但壓相公，然後左右拽倒。相公欲擡其石壓之，或有一人喝：住且休，壓相公。其人壽數未盡，更有六年之壽。相公覷時，乃是獻黄白之術者。遂引田夫於獄中，坐一大石。先生曰：吾太白星君也。相公官居一品，不積德行，唯有心貪意欲，是禍之本也。相公曰：今日深謝先生相救，粉骨難忘。先生曰：相公自來曾念甚經？答曰：曾念太上老君清靜真經。先生曰：怪然有道氣也。是經云：力能過吾也。相公何不聞經内常能遣其欲而心自靜，澄其心而神自清？相公曰：居，吾語汝。夫耳目誘於聲色，鼻口之於香味，肌體之於安適，皆出於欲也。此欲若不遣之，則精神馳駭而不守，志氣糜散則耗五臓，陷而不能安。嗜欲連綿於心腑，蔓衍於荒淫之浪，留連於是非之境。如此者而不以財德倡生，蓋以寡矣。是以聖人清目而不視，靜耳而不聽，閉口而不言，棄心而忘害，貴身而賤物。故尊勢而忘動，樂道而忘貪。故厚利而不能容身而處，適情而遊，一炁浩浩，蓋首於。故養形而性自全，心不勞而道自至。先生曰：相公旦夕宜千萬省之。田夫辭先生，而有喚：元相公，相公覷時，乃被殺人趕來。相公乃蹶倒及地，忽然驚覺，冷汗流體，心怖而不已。是時田夫猛省曰：財者禍之源，貪者罪之本也。遂已解印休官，出寶庫之財，賑濟貧窮；深閨之妓，使嫁良人。施其宅舍，盡作宫觀。身脱羅衣，而穿布素，口飡糲食，頓喫淡飯。每日唯念太上老君清靜真經。遵而行之。十年之期，忽見本來夢見者先生，田夫見而禮之。先生曰：進道數年，甚有勞乎！今已釋冤債，但無可以昇於仙路，真遣欲忘貪之人，乃澄心養神之侣。今已朱陵挂號，碧落標名，還與神丹一粒，可吞之。先生曰：已不食矣。故仙經内傳云：飮食不止身不輕，聲色不止神不清，思慮不止心不寧，心不寧而神不靈，神不靈功不成。其要道也，不在瞻星禮斗，苦己勞形，唯在方寸，湛然無所。神仙之道，永保長生。故道者，即修心者也。老君曰：道以心得，心以道明，心明則道降。道降者，神明，則在身也。如油火在巵，明從火起，火因油在，炷因油潤，油藉巵停。四者若廢，明何在焉？亦如明緣神照，神托心安。如形有心道全，一物不足，何依焉？所以爲之神明。神明者，目見耳聞，意知心覺，分明物理，玄微悉析，此爲神明，切宜記之。朱陵宫相候，忽然不見。田夫乃依龍虎相交、陰陽間隔、五行離合、水火旣濟而修之。乃築環墻而修之，鍊更三年，通前一紀之數，至重陽日田夫乘空而去之。後人推墻開門看之，而不見田夫，唯見清靜經一部案上花牋一幅。詞寄唐多令云：性命兩如何？根元牢閉鎖。守陽魂陰魄盡消磨。運火周天烹大藥，向海底看紅波也囉。貴賤片時過，榮華一擲梭。待三千功滿行成，合驂鸞鳳遊碧落，朝玉帝，應仙科也囉。

論曰：杳杳冥冥，其中有精；恍恍惚惚，其中有物。自先生有元田夫遣其欲而心自靜，澄其心而神自清。心靜神清而自至，此之謂道至若無，修之實有。今已身超碧落而拜玉帝，可謂得道矣。

自然六欲不生，三毒消滅。

六欲者，六賊也。何名六賊？六賊者，眼耳鼻舌身意。三毒者，三尸。何名三尸？三尸者，上尸彭琚，管人之上丹田，使人好華飾之毒。中尸彭質，主人之中丹田，使人好貪欲嗜滋味之毒。下尸彭矯，主人之下丹田，好淫欲疾妒之毒。上句言人禀道常能遣流浪之相而心自靜，澄其心如水定之相，神自清也。太上言若人能心靜神清，自然六欲不生，三尸不爲，三毒乃消滅，故云六欲不生，三毒消滅。文中子曰：君子之學則進於道，進於道者，自然六欲不生，三毒消滅。小人之學則進於利，進於利者，則六欲乃生，三毒不滅。易曰：君子以恐懼修省。故六欲不生，三毒不起，則自消也。何人能六欲不生，更得三毒消滅？答曰：有之。昔唐貞觀年間，有一人名沈會，因有欲心，取受民財，事發，配於竹蘭日：夕常念太上老君清靜經罷，面望泰山而禮拜，言曰：惟願得還鄉里。有東嶽泰山府君之子，乃炳靈公也，因遊西嶽赴會回，見沈會念清靜經靈公乃於虚空之中，言曰：其人不可得也。回東嶽，語於府君，府君曰：善哉！令使取沈會於偏閣之中坐。時天色正午，見朱衣吏曰：府君召汝足下。沈會曰：那府君更曰：乃東嶽府君。沈會大驚，急取章服與吏同行。至於城外，其吏曰：即今脚下至泰山三千餘里。沈會曰：何能得到？其吏曰：此間借一疋馬。沈會只於樹下等候。其吏入於廟中，須臾，牽一疋青馬至，但小如驢。吏曰：乘馬可緊合目。沈會上馬合目，急如猛風。吏曰：開目乃見一城。遂入其城，近城只多荆棘。又至一府衙，左右皆鐵衣衛護，其吏乃牽住下馬，引沈會入于府衙。兵吏乃問曰：何人也奉府君敕，故取之。入於第三重門，吏曰：官人但於此候，容某先入報之。吏旣入，去不多時，有一通引官出曰：府君召沈會官人來。沈會急隨而入之，乃至於一寶殿，四面皆珠簾絳幕，牓其殿曰朝曦之殿。其吏止沈會於殿下，左右皆金甲鬼兵侍衛。有二碧衣童子，乃軸其簾，見一人正坐，戴遠遊冠，衣青色盤龍衮服，手執寒玉珪。傍立一人，是金蛾帽，子茜紅，繋藍靛玉帶，年可三十許。令碧衣童子請沈會上殿。沈會上其殿，戰戰兢兢，步不能移。碧衣童子策上殿，沈會拜之，府君約拜，令左右取榻賜坐。府君曰：凡人爲惡，不爲人誅，必爲鬼戮之。汝昨有至欲之罪，而得此報，故有責配之報。汝能念太上老君清靜經，一年之間，誦之萬卷之餘，其德甚重。至能拜禮於吾，奉天帝之敕，不令汝入於輪迴之路。汝念此經而能誦之，若通其義，依而行之，乃與人講論，若化一人歸道，其功以加焉。不爲上仙而爲神仙，不爲神仙而爲地仙，不爲地仙而爲鬼仙，安能入生死之路？語畢，有一鬼官著緋衣，乃鋪文字於案上而指之曰：有慕仁軌執笏殿下，乃沈會之姑夫也。沈會回面而不敢顧。王曰：汝旣爲官，任東海郡牧，而不能清白治化於民，却生貪欲之心，殺平人阿趙。其慕仁軌曰：不敢。王喚取被殺阿趙來。遂於東廊下喚過阿趙，身著白衣披髮，年約三十。阿趙曰：有阿婆年七十有餘，因老病而死。有小姑欲奪其家財，而妒謀新婦婆。有郡主慕仁軌於小姑處得金百兩，以憑小姑所告，而受其情，便將新婦斷處死。有此冤屈，望府君裁斷。其仁軌諱之曰：是此婦人實殺阿婆。王令左右將過業鏡照之，仁軌實受其金，枉斷阿趙，仁軌難諱。王曰：過莫大於欲，禍莫大於貪，罪莫大於殺人。汝三愆俱占，安可赦乎！令左右將來，見二鬼扶一鐵床，放在殿前，令仁軌脱衣。未脱之間，其鬼以挑其腮，其腮火著，已焼半面，其身自脱。乃扶於鐵床之上，以鐵釘釘其身，有火焰於床下自著，苦毒之聲，不可見聞。卧移時方罷。已見其體焼作焦灰。須臾又有一鬼吏，手執一扇，乃曰：慕仁軌。乃扇一扇，其體復故，以鐵枷枷之。沈會乃越席而起曰：此人乃某之姑夫也，還能救之。王曰：冤枉爭奪，損人性命，何由赦之？炳靈公曰：除此婦人，肯罷則休，除陽間作大功德，祈萬聖，禱千真，除太上老君有此飛詔，先令含冤者上登雲路，即證天界，方可免。沈會曰：臣使慕仁軌改過前非，除其六欲，不生三毒，啓建太上羅天大醮，天尊赦罪之科，趙氏生天而免仁軌苦乎？王曰：如此者可。仁軌、數未盡，更有五年壽，唯攝二魂歸陰府受罪，一魂在陽間守其形，形體亦有惡瘡，疼痛不已，受五年數足而死矣。今歸地府受罪畢，然後爲猪爲羊，或爲人道，遭其刑法而處死。沈會聞之，速念清靜之經。府君恐震地獄，乃曰：汝且可歸，無生貪欲之心，莫起三毒之意。謝禮念非，有天恩赦之。汝歸鄉，即於仁軌處勸少生貪欲之心，乃可也。一吏曰：送歸沈會。沈會下殿，拜别府君而退。吏曰：緊隨我後而回。乃過一河，過其河，大作一聲，沈會大驚而覺之，泠汗流體，見家中人圍之而皆哭泣。沈會舉身而起，家中人語曰：你仒死。三日唯。心頭微熱，遊氣不斷。沈會乃擡身瞻仰曰：有如此陰靈乎？謂衆曰：勿得起貪欲之心。依前謹念真經後三日，果有皇恩，大赦天下，死刑徒配邊流，得免其罪，普得還鄉。是時沈會乃去東海郡，有姑夫慕仁軌，果然卧疾，乃三月，遍身瘡癤，濃血滿床，疼痛不忍。時仁軌見沈會大喜曰：我一月前夢見汝救我。乃説地府之事，一一合同，遂乃省其過。乃作黄籙大醮，命羽流三七員，而造太上清靜經一萬卷，散施十方道友，又結清靜之會。功德旣畢，其日：午時齋罷，於空中有婦人來謝曰：感君大醮功德之力，妾已生天，上昇雲路。乃留詩一首云：幾年冤業不曾伸，今日蒙君設醮筵。六欲三毒俱盡滅，却承功德上青天。沈會望天而禮謝，未半月，慕仁軌瘡疾盡安，形體如故。沈會以滿庭芳詞勸之云：六欲難消，三毒不滅，貪求狡行忙忙。一朝數盡，誰肯替，無常富貴，堆金積玉。臨行後，一物難將。傷心處，從前惡業自家當。思量何計免，酆都罪責無由商。量恰如冬瓜，秋後著霜。奉勸吾人猛省悟，清靜快樂之鄉。功成就，朱陵宫裏，澄淨鍊真陽。仁軌聞之，陰靈如此之驗，豈忍不避乎？乃留詩一首云：思量伶俐不如憨，六欲三毒莫强添。採得百花成蜜後，不知辛苦爲誰甜。沈會云：流年如電掣，爭忍不修行。遂乃屈指而大哭泣。二人便乃棄家計，休官解印，同徃天台山，折諸茅草，蓋庵而坐，日誦太上老君清靜經三百遍修行，年至九十餘，皆得道矣。

論曰：情欲之至，如水火也。煙生於火，水出於冰，煙微而火盛，冰泮而水通。真人云：人以欲愛養身。養者，如愚人養魚鳥也。見天之寒，魚則以湯之中，鳥於火林之上，水火所以養魚鳥也。養之失理，必至於聲色所以悦人。悦之過理，還以害生。沈會、仁軌二人，以愛欲在身，一爲配者一爲死徒，乃猛悟休官入山修行，行清靜之教，捨惡從善以得道，豈無驗乎？

所以不能者，爲心未澄，欲未遣也。

太上再復上句之義也。言人欲所以不能遣者，爲心未澄，欲不能遣也。文中子曰：言不忠節。謹密是未能澄心遣欲之人也，故云所以不能者，爲心未澄，欲未遣也。白雲翁曰：人不能澄心遣欲者，是漂浪愛河，流吹欲海之人也。或曰：何人不能澄心遣欲而生妄想乎？昔有唐時劉懷珍，字道玉，太平二年以功勳除授河間樂陵太守。至郡，貪圖賄賂，徴索不已，有錢三二百萬，不生慈愍，常取索民錢物，不曾正決。一件事，士民嗟怨：家貧，家貧取髓抽筋。寧逄南山白額虎，切莫撞著劉懷珍。其受如此苦，乃移鎮中山府，其民甚憂。有其妻乃謂懷珍曰：今日錢物富貴稍足，官居一品，而作方面之侯，年可數旬，不修來世之福德？懷珍曰：此時如何？妻曰：我聞著紅騎馬，累世修來。若今世不修，殃墮後世；若今世能修，後世必主富貴。懷珍曰：然。妻曰：我妝閣之中，寶貨約賣百萬貫餘錢，不如休動民財，而修其寺觀，招三二十僧道，時復齋供。一乃自家作福，二乃獲後世富貴之緣，三乃國家知道是爲善之事，四乃不傷其民而得美善之名。此乃全身足世之果也。懷珍大喜，於是盡將夫人櫃中錢約百萬，而選日施工聚料，買地三十餘畝，前後下手修之，二年而成就。又建一座寶殿，三門、經閣、法堂、聖像，一切俱全。懷珍與夫人逐日焼香求福。二年之間，諸事乃畢。又買常住地五頃，爲常住所用，約費錢百萬餘貫。然而如此不動民錢一毫，而暗刷民肌膚膏脂，只是不能澄心遣欲。有日懷珍與妻曰：我今修起一座福地寶殿等，不動民財，而不知後世果因。夫人曰：此陰中之事，怎得知？懷珍每日，心常不滿。曰：作如此功德，又如此虔心禮求靈報，何神明全無靈驗？一日午睡夢見有一道人直入其屋，亦無禮。貌謂懷珍曰：相公貪而且欲，所修殿堂等雖曰：自己錢物。然平日刻取民之脂膏，豈有福乎？今世爲官一品，又望後世福田。其貪欲之心不止，福乃爲中山府南門張小婆婦得之。懷珍問曰：彼人何以得之？道人曰：此人賤時糴物，於貴時只依原價糶與人，不增價。别又常念太上老君清靜經，扶危救困，惜物護生，其功勝彼修寺觀之功。道人言畢，遂不見。懷珍不樂，遂使急脚子喚此張小公婆婦二人問其因，與道人所説同。懷珍有悟，遂解印休官，於密室修清靜之道，澄心遣欲，與夫人對其寂淡而雙修，及延道侣而講談莊老，壽一百二十九歲而終。

論曰：道之大也，唯心感之。若不澄心遣欲，何以得之。劉懷珍取民財而修寺觀，望消業而求福緣，不亦難乎？若放心於無有之鄉，養神於逍遥之境，乃其悟也。澄心遣欲，散金玉以濟貧，以獲延年而正寢，豈不賢哉！宜爲真人矣。

能遣之者

言能遣六欲三毒者，可以觀三元之妙道也。其三元在下文説之。

觀其心，心无其心；外觀其形，形無其形；遠其物，物無其物。

物無其物者，心澄而欲自滅，欲旣俱喪而自亡，如此者，可以觀大道三元之相也。何名三元？答曰：一元者，内觀心識，如虚无之境界，見一切無心。旣無其心，六欲之賊何由生？三毒之尸自然滅也。故言内觀其心，心無其心，心無其心者。外觀其形，形無其形者。相不滯於形相者，漸入無爲之境，不能誘動其心形，六欲何能而生，三毒自然消滅。故云遠觀其物，物無其物。白雲翁曰：内觀欲心而無欲心，外觀色心而無色心，遠觀外物而無外物，如此三無盡，可謂得其道矣。文中子曰：不執利，不執有利欲之心。故曰内觀其心，心無其心。不違害，不違害傷色身之狀，故曰外觀其形，形無其形。不強交。不與外物而強交易，是故無外物也。故曰遠觀其物，物無其物。或曰内觀其心，心無其心。何人也？昔戰國時，有文摰善醫，有龍叔謂文摰曰：我聞子之妙矣。吾有疾，子能醫乎。文摰曰：唯命是聽。然先言子病，吾當察之。龍叔曰：吾之病有數般，鄉中譽我，我不以爲榮，國中毁我，我不以爲辱，此一病也；吾得之不喜，失之不憂，二病也；吾不親富貴，不傲貧窮，三病也；吾視人如人視我，四病也；吾處吾之家，如道旅之舍，五病也；吾觀吾鄉如蠻戎之國，六病也。七魔：一賞罰不能動，二刑罰不能滅，三盛衰利害不能已，四哀樂不能易，五不可視國名，六不親交友，七不能御妻子、制僕，此七魔也，奚病哉？奚方能已之乎？文摰乃命龍叔皆面立，文摰自後向明而望之，旣而曰：嘻！吾見子之心矣，方寸之地，虚虚也哉！聖人之心有七孔也，子之心有六孔流通，一孔不達也。今聖智爲疾，此之謂無其心也。故云：内觀其心，心無其心。或曰：何人外觀其形，形無其形。昔吳季札入燕爲使，至路，忽於道上見金一鏈，季札見而不思其意。前所步見一負薪者，告之：汝貧，此處有金一鏈。季札引而指之曰：汝貧，將此金玉去。負薪者乃顰眉而責季札曰：觀君氣槩甚豪，而意甚下，顧我身何爲嚮金之人？負薪者遂不顧而去。金乃物之最貴也，而不顧之，乃是遠觀其物，物無其物。論曰：龍叔得内觀其心，心無其心；負薪者遠觀其物，物無其物。悟此三無，能通聖道矣。

三者旣悟，惟見於空。

上句言六欲旣不生，則三毒自然消滅。因此不生六欲，消滅三毒，則能内觀無欲心，外觀無色身，遠觀無物。此三者皆名爲色空，應有形者，俱爲幻化之境。定觀經云：定心之上，豁然無覆；定心之下，寂然無物。其能識者，可以内觀無心，外觀無形，遠觀無物。此三者，觀之無心、無形、無物，並同虚空。然後旣悟，唯見真空寂境。故曰三者旣悟，唯見於空。易曰：顯道神之德行。言悟三空之理，明顯無爲之道，而自神靈其德行之事，如太虚以萬物惟見於空之境。文中子曰：聖人之德，爲道之本。爲道者，無心、無形、無物。此三者旣悟，唯見顯道之德行。神之德行者，太虚之至空也。故云三者旣悟，唯見於空。或曰：何人能悟此三無而見於空，達道也。昔唐時，柳子初於大曆年中，會試於南宫，失利，不檢其身，恣遊放蕩，花街月夜，取一時之樂，非義，行囊空虚，於人多厭之，糊口之用。及形容枯槁，日不聊生。或一日，出東門，徐步而進，欲覓自盡之計，柰死期難捨，遂坐於古柳之下，因默念太上老君説常清靜經三遍，神氣欲絶。忽有一道者，青巾白袍，皂絛草履，携一竹籃，亦來坐於樹下，氣貌堂堂，乃謂子初曰：君有道氣，一何困也？子初開目，見而甚喜之，乃謝曰：僕一書生，當於壯歲兩上春闈，而遭命蹇，因此失利，放蕩狂遊，囊空資盡，日不聊生。家鄉東海難歸，西秦無住，體無完服，腹無所食。今日之困，陳厄之不若也。言語蹇澀，氣漸聲微，忽然而倒。其先生見之曰：何以如此？遂於籃中取棗二枚與子初，強起，接而頓食之。唯食一枚，但覺作食之味。乃拜先生。先生曰：觀君之氣，似有奇骨。子初言：僕乃心中不足。先生曰：汝乃得其甚足。子初曰：大丈夫心中足，位高貴可也。先生曰：爾但瞑目。子初旣合其目，便覺飄然而昏，似睡。忽見一紫綬金章人，秉其象笏，奉夫餘國王詔，徴足下子初。子初曰：僕乃東海下士，沂水儒生，兩失龍榜，今爲孤迹之人，安辱國主相徴乎？道罷，子初喜而隨使者出東門。旣出東門，有十餘人，錦衣繡帽，玉帶紅靴，見子初盡皆拜。遂牽桃花之騎，玉鞍金鐙，寶轡，龍駒翠蓋，圍鳳紅旗，映日乃簇擁子初上馬。子初喜不自勝，乃攀鞍上馬，頭達，叫唱甚嚴。從騎至多，駟牡追風，八百餘里，乃至一城。見人煙窈窕，地里風光，數百朱紫之官，列拜馬前。道引見一所，珠樓寶閣，玉殿森森，煙霞重霧。忽有一騎從衆中出，曰：且交駙馬解鞍於東華館，軒窗户牖，皆水晶玻璃爲之也。是時，紅妝繡閣，寶結花冠，數十妓人，動其絃管。是夜子初，宿於東華館下，高閣鍾敲，曉月清風，一妓傳宣，請駙馬引見公主。子初大喜，忽一美人捧一寶箱，内有寶玉衣一襲。更夜牽一駿騎，遂請上馬，笙歌一隊皆吳姬越絶。遂引乃入其内，見紫殿金堦，玉庭森森，兵衛肅肅，朱紫班班，圭笏相亞，大立群班，拜舞待之。須臾，鳳簾齊捲，鳴鼓一聲，山呼震動。夫餘國王昇其寶殿，見華冠龍衮，雉扇輕開，嬌娥窈窕。傳宣曰：令駙馬見帝引子初拜舞畢，王曰：寡人愛女，小字淫芳，願絲蘿於卿納聘在于今日：承其詔命，奏鈞天之鼓樂，列其御宴，卿富貴不可言也。是夕，燈燭龍膏，香虬鳳髓，霞衣綵帔，不知其數。忽鳳閣擁一女，子年可一十六歲，其貌其姿，西子，嫦娥之不若也。嫦娥，古今無如此貌、子初見之，魂飛天外，魄散九霄。是夕，鳳帳盤龍，以衾展雙鸞，太真爲伴。至天明，帝乃敕降特進，領三省駙馬都尉，贈武安侯，鎮武郡。公主至武安郡，道士僧俗、屬郡官僚，並皆接之。治此郡一十年，遂生二子，政聲大振。奉敕征南夫餘國大元帥，鎮兵數萬，一擊而勝，功勳成就，帝乃賜金山一座。五年，二子封侯，其富貴不可言也。金玉如瓦礫，所爲功蓋天下。有日樂極悲來。後三年，其妻公主身殂。後二年，二子亦殂。子初不勝其悲。又有告變曰：南國王枊子初欲叛其地，夫餘國王遣使命詔之。子初不敢抗命，遂至此國。其王曰：汝一微生，不能自料，寡人召汝爲駙馬一十五年，封王立土。朕於汝不輕，汝何叛也？子初曰：臣本一布衣，今日駙馬，謝王封，第列土非，敢叛逆？王曰：告叛之由不虚，何更言之？令左右烹之。力士解衣取刀，欲割其肉於鑊内。子初甚驚惶，乞復作一布衣，今不可得也。力士欲下刀，油鑊其滚，哀聲一叫，忽然而覺。先生曰：足下何乃昏然？子初旣覺，汗流遍體，戰戰而不已，乃具述之事。先生曰：汝念清靜經，經中有内觀其心，心無其心；外觀其形，形無其形；遠觀其物，物無其物。三者旣悟，唯見於空。子初始乃孤貧而有欲心。今子初作駙馬，此三者皆無實跡，如一虚夢間，是唯見於空也。子初又要身高貴，使子初封爲南餘國王也，又不能遠觀其物，賜子初金山一座也。子初釋而悟曰：人生一世虚幻自然，何可嘆美之？遂禮先生。先生曰：後三年，於蓬萊相見，汝堅持此真經，道心勿退，是其願矣。道罷，乃乘雲而去。子初因食棗而已不食，後尋勝地，乃茅庵，默然而坐，屏絶人事，堅持此經，三年不退。忽一日有白鶴自空而下，子初乘鶴背，乃騰空而去。乃留一小頌三首，一云：包是花豔而不久，莫厭虚花豔色紅，花光虚豔似浮雲。爭如悟取玄元理，心上無心道自通。二云：形似虚幻而不永，形是虚形莫強尊，耽家積業落於空。爭如悟取玄元理，形上無形道自通。三云：物是浮寄而不久，白玉黄金即是空，來時空手去時空。爭如悟取玄元理，物上無時道自通。

論曰：萬物自無而有，有極則歸於無，故人以幻化色境爲實，豈不愚哉！柳子初因不第而有欲心，感得上仙，來化爲夫餘國君之壻，以爲色樂其心，故不知心無其心也。又外以封侯之貴樂其身，故不知形無其形也。又以金山之貴，物樂其意，故不知物無其物也。此三者皆不實之相，乃色是虚花，形是虚幻，財是虚景，乃其禍也。而有悔悟，旣乃悔之，身遊三島而上玉京，豈不良哉！易曰：無思也，無爲定也。寂然不動，感而遂通天下之政，非天下之至神，其孰能與於此哉？文中子曰：山宜附地，人宜附靜。湛然寂者，道在其中矣。或曰：何人常寂而通其道？答曰：有之。昔者天寶年中，有進士李通，年五十餘，累舉不及第，日誦太上老君清靜真經，大得其理，寢膳不離其手，口不輟經。忽曰妻乃亡之。通嗟嘆而已，惟一子。後一年，子亦殂。通曰：吾脱其枷也。常日詩酒自娱。相知或有勸之曰：我聞妻者，齊也，同棺共葬，乃人之常情，子之不爲慟嗟而已。君之無情，其子死一慟而已。忘遺體之慈，是失父子之道，君何爲知書也？通曰：我聞莊子亡妻而鼓盆，東門喪子不哭，此真逹理也。吾何憂哉？吾何憂哉？太上云：内觀其心，心無其心。外觀其形，形無其形。遠觀其物，物無其物。三者旣悟，唯見於空也。

觀空亦空，空無所空。所空旣無，無無亦無。無無旣無，湛然常寂。

常寂者道也。道旣常寂，吾何有焉？遂散家財與不足者，棄田土於隣里也。李通乃擕清靜經而入華山，拔茅累石作庵，誦清靜經，默食藥苗而修，堅志三年如一日，道心不退，感太上使神人教之，其人化道者入其庵中。道者遂問之曰：子於此學道，深山安有乎？凡問七次而不對之。道不在忘言而不達，不在論言而得。馬駒牛犢又何言哉？又何常得其道也。夫欲修道者，先能捨外事，外事都絶，無以與心逆，然後安坐内觀，心覺一念起，速須除滅而安靜。又若有浮游亂想，亦當盡滅。亦不知觀空亦空，空無所空，所空旣無，無無亦無。無無旣無，然後呼爲湛然常寂。李通聞之，願然而拜曰：先生所命，願一教之。乃跪于前而授其教。先生曰：學道者唯滅動心，不滅照心。但凝空心，不凝住心者，空心也。不可定中之急求慧，急則傷性，性傷則無慧。若定不求慧，而慧自至，此名真慧也。慧而不用詐，慧而貴實智若愚，此乃益資定慧，此羨無極，若中念想，多感衆邪，妖精百媚，隨心應見。又謂李通：汝若能定得心，湛然常寂，其道有成。李通曰：弟子能之。先生曰：來日：我教汝，吾且去矣。先生遂出庵而不見。候來日辰巳時來，先生却來此庵前。通乃出庵，喜而迎之，而入其庵。李通乃禮念：弟子身爲腐儒，不通大道而守頓空，何異膠柱鼓瑟？先生曰：吾欲燒一爐丹，汝以鎮爐，唯以無語爲湛然常寂，汝能之否？通曰：弟子能之。先生乃於庵中立一爐于袋中，取出一鍋子，放數粒丹藥其中，望太陽取氣，一口吹在爐上，其火乃然。仍戒李通曰：汝正南於爐而坐，此是觀空亦空，空無所空，所空旣無，無無亦無，無無旣無，如此者，乃事湛然常寂之法也。若有千魔萬魅感，即是無得而言。若爐中之丹，則不成，汝道不就也。千萬記之。三日後吾却來覷丹，丹必熟矣。與汝共服，可以羽化爲天仙也。千萬記取。李通乃握固而面於爐，端坐，其先生乃出庵而去。不多時，忽然四方雲起，雷電交空，疾風拔樹，霹靂摧山，驟雨猛水，乃浸其庵。李通不動身而端坐，其水浸坐，乃至于頂，而心不動。雨水只有一寸，不入於爐，不至于口。須臾水出旣落。又有野火燒山亘天，火發而至於庵，庵舍欲燒而著。其李通亦寂然不動，其心全無怨意，須臾火自滅。又有餓鬼而至，其鬼或藍面而赤髮，或黄體而面青，或眼紅而光出牙若剛刀。吾等山鬼也，今日大飢，食而且度。汝若一言，吾不食汝若無言，乃啗之。李通終無一言，其鬼自滅。又有數十餓虎而來，欲食李通。李通乃不視，亦無怖心。其虎哮吼，數遭嗅而不食，即退。又有毒蛇，遂遶其身而行，李通亦不動心，其蛇自去。又有一婦人，年貌二八，嬌姿無比，以其妖言豔語而惑李通，李通心並不動，婦人亦去。又有強徒三十餘人，皆鐵衣，手執戈弧矢。賊首曰：好食此人心肝。遂刀劈之，欲下手，有一人曰：只語一聲，且免之。李通亦不言，其賊自去。然後有一王，峨冠大袖，朱履長裙，手執寒玉珪引數人。獰神惡鬼，是牛頭獄卒，手執鐵，又大喝。李通曰：閻羅大王至，何故不起？其鬼遂以鐵義義之。其王曰：且住，若其人一言，則免之；若無言，以鐵義義之。李通終無恐懼，亦不動心。王曰：執取伊妻來。不多時，李通妻至。王曰：使爾夫一言，不令汝受苦。其妻曰：君與我爲眷屬，恩重如丘山。今日我經地獄受苦，若你一言，救我之苦；若不言，苦罪難受。李通終無一言，其王遂怒：此乃頑鄙之人，今鋸解其妻，使令看之。須臾，獄卒提到其妻，用板夾之，而便鋸解，血流滿地，悲聲不忍見聞。其夫亦不言。王曰：又呼其子。子果至。王曰：交汝身爲萬叚子。曰：父乃鐵心肝，我母因父不言，直至鋸解之苦。父今又若不言，我受剉身之苦。孝經云：念父子之道，乃天性也。父慈悲，乃一言可免其苦也。李通終無一言。王見此大怒，言：這漢頑執，攝其生魂離殻。李通但覺昏然。其魂於齊州王大郎家作女之身，生而且艷絶，其容貌，世中無比，喑啞不言。年至一十八歲，人呼爲啞女。父母出嫁與東村馬員外。第三子甚愛其貌美，乃不嫌啞而取之。凡三載，生一子。其夫因醉而歸，與其妻曰：爾生得一，子甚美，幼啞而無言，此乃大病也。雖此子何爲美也？遂把子脚倒提摔之，血濺其母滿面。啞女驚然，忽叫一聲：冤苦！可惜我嬌！子開目，遂見其爐，紅光亂撒，火星迸散，似如雷聲。其先生方至，曰：丹藥欲熟，爲汝一聲而驚壞了其丹砂，是不能成。觀空亦空，空無所空。所空旣無，無無亦無。無無旣無此人，而不能守湛然常寂之道也。先生以手搥胸大哭曰：可惜一爐丹藥，更後六年，吾復再來。遂贈與李通詩一首：略修玄理問吾徒，丹熟真鉛悟色無。鶴性自閑衝碧落，道心因靜見工夫。龍吟瑞彩籠金頂，虎嘯祥風射玉爐。更後六年功行足，湛然常靜入仙都。先生曰：六年之内，只守此經而修。因上玉京，勉之勉之。道罷，先生化白光而不見。因此李通覓一繩懸大石，可重千斤，墜於石室之中，於石下而坐，寂然不動。六年功成，其先生引鸞而復現，叫之，通乃見先生大喜。禮拜畢，二人共話，乘其鸞冉冉騰空而去。至半空之中，乃遺下詩一首云：觀空空亦是真空，空旣無時無亦通。無惠旣無湛常寂，好乘驚背到天宫。又有小詞一首寄減字木蘭花攻書學業，五十餘年頭似雪，金牓無名。始信儒冠多誤身，妻亡子夭恩愛無時來。入道深，謝師言，湛然常寂昇九天。

論曰：大道者，至靈蘊妙，待感而靈，猶金石之響，待擊而鳴。李通乃悟，觀空亦空，空無所空。所空旣無，無無亦無。無無旣無，湛然常寂之道，千魔萬惑而不動。又設千斤之石而修六年，果登天宫，豈不宜乎？

寂無所寂，欲豈能生？欲旣不生，即是真道。真常之道，悟者自得。得悟道者，常清靜矣。

欲者，六欲也，乃六賊也。眼是一賊，愛窺觀彩色妖艷人，不知妖艷是殺人性命之刀斧。耳是二賊，愛聽艷樂淫聲，而不知艷樂淫聲是害人之鼓樂。口是三賊，愛嗜美酒肥肉，而不知美酒肥肉是腑腸之毒藥。鼻是四賊，愛悦芳香邪氣，而不知芳香邪氣是害人之氣命。身是五賊，愛香車寶馬，而不知香車寶馬是招蹶之機，意是六賊。愛禄高位大，而不知禄高位大是害人之形命。故曰射神之天。此上句言能於常寂之中無所寂相者，是能了真空湛然之相，空無湛寂自滅，然後真空照了，見其真道矣。見其真道者，了達空無湛寂四事，但泯真空照也。如此者，六欲之毒害，又豈能於吾生也。故曰寂無所寂，欲豈能生。文中子曰：寂無所寂者，與太空同體，與太極同德，與神道並行，不化而化。如此者，安能有欲乎？故曰寂無所寂，欲豈能生。或曰：何人能知寂無所寂，而不能生其欲也。昔宋時熙寧元年，儀州醫官聶處仁，其性况靜美而風彩，年三十餘歲，自小能持太上老君清靜經，大通其理。凡有患者，不問貴賤貧富，而一般下藥，無所問藥資，人皆以爲救命真人。或有一黄官之家，請看候其患，旣至患人宅，其患之家妻年少，艷美容質，遂見處仁，候脉而便通其意。處仁避面而候脉，下瘋藥一服畢，急辭而退。處仁乃真空照之，出而便行。其黄官之妻，他日佯病，使人召之。其處仁托其他幹，不爲下藥。其娘子再三使人召三五次，其處仁不獲，更又叫曰：娘子急之。處仁推辭不及至，乃避面診之。處仁曰：娘子安常無病？娘子曰：我官人差出遠遊，今夜汝來，我當相待，每夜夢宿於君。處仁聞之大驚，深會其意，遂走出門。後及呼之，更不復迴。至夜深，忽有人扣門而曰：有某急患，請郎中候脉。處仁不知端的，乃開門而出。娘子遂拽住處仁。娘子曰：君心從我，我與君富貴。若不從我，我是黄官之妻。爲期於此，汝若不從，與君其死。處仁不得已，遂允之。乃引娘子至於短墻而攝其手，越墻而走之，不入其家，遂遁入南山之中。依此誦太上清靜之經修行，悟此寂無所寂之道，而欲心豈能生之？是時本州城隍土地正神，以此聶處仁不起欲心，乃呈司命君，遂賜一百二十歲，昇爲天官。其婦人奪其壽，至五十終，將生魂攝於地獄，其形於陽間卧疾，腹常如刀攪其心，生魂被獄卒縛於鐵柱之上，以刀剖腹，洗除淫欲之心，受此苦楚，痛不可忍。其獄卒謂之此人曰：汝受苦七年矣，更有三年，三魂俱入地獄，縱得托生入於别腹中，爲之柰何？婦人曰：如何救解？鬼吏曰：汝於陽間設黄籙大醮，乃改惡從善，每日持念太上老君清靜真經，可免此苦。娘子曰：的可免之。鬼吏曰：的免也。一發善言，千里福應，兼懺悔淫欲之罪，豈虚言哉？於是死魂至，即目得假合其生魂，汝切記之，不虚言也。其人自省，謝罪改過，更不再犯。其夫官人憫之，遂命羽客一七設其黄籙大醮，又禮念九幽拔罪懺文千卷，兼印造清靜經萬卷，散施四方善友，令人持誦。於是九天上聖，特赦其罪。娘子所患漸愈，其人思徃日之淫欲，是有此報在。於地獄，不唯切之一身外，更有犯此者，不可稱數。娘子乃謂官人曰：唐則天在日與僧人行淫，亦受毒蛇地獄。官人曰：如何受罪？娘子曰：一旦便脱衣服，冠冕而入於毒蝎之中，其蝎攢身蟄之，受苦不已。罪畢，却著衣服冠冕去。官人曰：此罪何時受苦足？妻曰：限滿之日，須有百年，任爲娼女也。妻乃勸夫曰：善事可作，惡事切莫重犯，果有報乎？夫聞之此語，亦改其心。二人乃雙修，各依太上清靜之教。每日持此真經百遍，乃解印休官，築環墻於内，卓庵而坐。修道九年，同坐亡於壁間。乃留詩二首云：酆都地獄不堪觀，視者令人心膽寒。萬死千生重受苦，陽間岐路再遊難。自退欲情欲不生，好修清靜湛然明。寂無所寂天真境，只在人心改善行。

論曰：道以清虚寂靜爲體，人以淫色爲實。豈不知有經云：色即是空，空即是色。道廣則天堂之路，欲大則地獄之因。聶處仁禀寂無所寂而無欲心，乃增延壽算，名書天曹。其妻滯於淫罪，以奪其壽，魂追北府，剖除淫心之垢，楚痛之疾，醮筵救愈。及其改過從善，休官同修。清靜之教日誦真經，絶其塵俗，方乃同坐亡，魂飛北落。上聖真經豈無驗乎？後之好道君子，切謹記之。

太上老君説常清靜經注