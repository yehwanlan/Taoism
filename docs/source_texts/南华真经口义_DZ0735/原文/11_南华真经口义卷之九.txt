# 南华真经口义卷之九

南华真经口义卷之九

鬳斋林希逸

内篇大宗师下

子祀、子舆、子犁、子来四人相与语曰：孰能以无为首，以生为脊，以死为尻，孰知死生存亡之一体者，吾与之友矣。四人相视而笑，莫逆于心，遂相与为友。俄而子舆有病，子祀往问之。曰：伟哉！夫造物者将以予为此拘拘也！曲偻发背，上有五管，颐隐于齐，肩高于顶，句赘指天。阴阳之气有沴，其心间而无事，迸𫏨而鉴于井，曰：嗟乎！夫造物者又将以予为此拘拘也！子祀曰：女恶之乎？曰：亡，予何恶！浸假而化予之左臂以为鸡，予因以求时夜；浸假而化予之右臂以为弹，子因以求鸮炙；浸假而化子之尻以为轮，以神为马，予因而乘之，岂更驾哉？曰：夫得者，时也；失者，顺也。安时而处顺，哀乐不能入也。此古之所谓县解也。而不能自解者，物有结之。且夫物不胜天久矣，吾又何恶焉！

首、脊、尻，只是首尾始终之意。无者，自无而后有也。既有有而后有生死也。莫逆于心，心皆自悟而相契相顺也。伟哉造物者，言造化之大也。拘拘者，病之状也。曲偻，曲身貌；发背，疮也；五管，疮之发处也。颐下而隐于脐，肩耸而高于顶，皆形容其病躯之状。句赘，髻也；指天，露顶也。在身阴阳之气不和而后成病，故曰有沴。其心间而无事，不以病为忧也。迸𫏨，扶曳而行之貌。自照于井而见其形，叹曰：使我为此拘拘者，造物也，汝恶之乎？此子祀戏问之也。假，使也；浸，渐也。此一段最奇，只浸假二字便自奇特。言假使造物渐渐以予之身化而为他物，吾亦将因而用之，此即顺造化而无好恶之意。是虽寓言，亦自有理。得者时，失者顺，即前所谓适来，夫子时也；适去，夫子顺也，亦是说死生之理。县解者，言其心无所系著也，苟为物所著，则不能自释，故曰不能自解。物有结之，万物岂能胜天？此皆安于自然之意。自然之天，即大宗师也。乐轩尝云：庄子三十二篇，只是自然两字。

俄而子来有病，喘喘然将死，其妻子环而泣之。犁往问之，曰：叱！避！无怛化！倚其户与之语曰：伟哉造化！又将奚以汝为？将奚以汝适？以汝为鼠肝乎？以汝为虫臂乎？子来曰：父母于子，东西南北，唯命之从。阴阳于人，不翅于父母。彼近吾死而我不听，我则捍矣，彼何罪焉？夫大块载我以形，劳我以生，佚我以老，息我以死。故善吾生者，乃所以善吾死也。今大冶铸金，金踊跃曰：我且必为镆䥺！大冶必以为不祥之金。今一犯人之形，而曰：人耳人耳，夫造化者必以为不祥之人。今一以天地为大𬬻，以造化为大冶，恶乎往而不可哉！成然寐，蘧然觉。

曾子之易篑，其言如许，圣贤之学也。庄子为此论，又自豪杰。叱者，呵止之声。避者，使其妻子远去也。怛，惊也，谓其无以哭泣而惊怛将化之人。鼠肝虫臂，言至小之物也，便是赵州火烧过后，成一株茅苇之论，但其文奇。唯命之从，我不听则为捍逆，亦前段物不能胜天之意。铸金之喻，亦自奇绝。

贾谊曰：阴阳为炭，万物为铜。皆自此中抽绎出。金若能言，人则必以为怪。造物之视人，亦犹大冶之视金。此等譬喻，非庄子孰能之？成，安也；成然，寐之状也；蘧然，觉之状也。以生为寐，以死为觉，却下六字如此结上一段，真文之奇处。

子桑户、孟子反、子琴张三人相与友，曰：孰能相与于无相与，相为于无相为？孰能登天游雾，挠挑无极，相忘以生，无所终穷？三人相视而笑，莫逆于心，遂相与友。莫然有间，而子桑户死，未葬。孔子闻之，使子贡往待事焉。或编曲，或鼓琴，相和而歌曰：嗟来桑户乎！嗟来桑户乎！而已反其真，而我犹为人猗！子贡趋而进曰：敢问临尸而歌，礼乎？二人相视而笑曰：是恶知礼意！

相与于无相与，相与以无心也；相为于无相为，无为而为也。挠挑，踊跃之意。无极，无止也。登天游雾，游于物之外也。相忘以生，无所终穷，即所谓不忘其所始，不求其所终也。彼言不忘，此言相忘，则此八字只是不求其所终五字也。莫然，冲漠无有之貌。有间，有顷也。往待事，犹助原壤沐椁也。编曲，织箔也。或编曲，或鼓琴，指孟子反子琴张而言也。猗，助语也。嗟来，歌者发声之词也。反其真，犹言复其初也。我犹为人猗，便是忽听上方钟鼓动，又添一日在浮生，此等皆其文之奇处。礼意，犹言礼之本也。庄子虽为寓言，而礼记所载原壤貍首之歌，则知天地之间，自古以来有此一等离世绝俗之学。今人但云佛至明帝时始入中国，不知此等人不待学佛而后有也。

子贡反，以告孔子曰：彼何人者邪？修行无有，而外其形骸，临尸而歌，颜色不变，无以命之。彼何人者邪？孔子曰：彼游方之外者也，而丘游方之内者也。外内不相及，而丘使女往吊之，丘则陋矣。彼方且与造物者为人，而游乎天地之一气。彼以生为附赘县疣，以死为决肒溃痈。夫若然者，又恶知死生先后之所在！假于异物，托于同体；忘其肝胆，遗其耳目；反复终始，不知端倪；芒然彷徨乎尘垢之外，逍遥乎无为之业。彼又恶能愦愦然为世俗之礼，以观众人之耳目哉！

修行无有，言无德行也。无以命之，犹言唤作何人始得。方外、方内，犹今释氏所谓世间法、出世间法也。意趣既不同，而使汝吊之，我则失矣，故曰：外内不相及，而丘使汝往吊之，丘则陋矣。与造化者为人，只是与造物为友。游乎天地之一气，言游于造物之初。附赘县疣，喻此身为天地间长物，必决之溃之而后快，即劳我以生，息我以死之意。假于异物，便是圆觉地、水、火、风之论。四大合而为身，故曰托于同体。虽肝胆耳目亦不自知，即忘身之意也。反复终始，不知端倪，谓原始要终而不见其初也。彷徨，浮游之意。芒然，无所见知之貌。尘垢之外，即方之外也。无为之业，即自然也。愦愦然，自昏之貌。为世俗之耳目而行礼，徒自昏劳，此老子礼以强世之意。观者，示也，音贯。

子贡曰：然则夫子何方之依？曰：丘，天之戮民也。虽然，吾与汝共之。子贡曰：敢问其方。孔子曰：鱼相造乎水，人相造乎道。相造乎水者，穿池而养给；相造乎道者，无事而生定。故曰鱼相忘乎江湖，人相忘乎道术。子贡曰：敢问畸人？曰：畸人者，畸于人而侔于天，故曰天之小人，人之君子；人之君子，天之小人也。

何方之依者，夫子所依行者，方外耶，方内耶？天之戮民，即前所谓天刑之而安可解也，谓我不得为方外之人也。吾与汝共之者，欲与之言方外之乐也。敢问其方，犹问其故也。鱼相造乎水，即相濡以沬，不若相忘于江湖之意。穿池而养，亦自以为给足，言得水不拘多少也。得道则随其分量以为生，无事而自定，无事，无为也。畸人，畸者独也，言独异之人也。侔，合也，畸则不偶于人而合于天，天以为君子，则人以为小人，人以为君子，则天以为小人矣。庄子之所谓君子者，有讥侮圣贤之意在于其间，盖以礼乐法度皆非出于自然，必剖斗折衡，使民不争，而后为天之君子也。此亦愤世疾邪而有此过高之论。

颜回问仲尼曰：孟孙才，其母死，哭泣无涕，中心不戚，居丧不哀。无是三者，以善丧盖鲁国。固有无其实而得其名者乎？回壹怪之。仲尼曰：夫孟孙氏尽之矣，进于知矣。唯简之而不得，夫已有所简矣。孟孙氏不知所以生，不知所以死；不知就先，不知就后；若化为物，以待其所不知之化已乎！且方将化，恶知不化哉？方将不化，恶知已化哉？吾特与汝，其梦未始觉者邪！

盖鲁国者，以善丧之名高于一国也。壹，犹常也，言某常怪之也，言怪讶之久矣。进于知者，言其进进而知道也。简之而不得，谓居丧之礼，如哭泣之事，犹欲简去而不得也。虽欲简不得，而其所为已为甚简，故曰夫已有所简矣。不知所以生，不知所以死，即反复终始，不知端倪之意。就先，即始也；就后，即终也。顺造化而为万物，故曰若化为物。以待其所不知之化，言听其自然也。已乎，助语也。既听其自然，则安知将化、已化与不化哉？此类皆其鼓舞发越之语。彼既知道，能听其自然，而我乃怪之，是我之梦未觉也。

且彼有骇形而无损心，有旦宅而无情死。孟孙氏特觉人哭亦哭，是自其所以乃。

骇形者，形有老少之变也。老少之变虽可骇异，而其心闲而无事，故曰无损心。宅，居也。旦，生也。死生，旦夜也。知生之所居者暂，则虽死而非实死也，故曰无情死。情，实也。特觉人哭亦哭，言随众也。此是其欲简而不得之处。是自其所以乃，此六字最奇，言其自得之妙，所以欲简不得简而乃随众以哭也。此句最难解，故数本以上句乃字与下句且字合为宜也两字，良可笑也。

且也相与吾之耳矣，庸讵知吾所谓吾之乎！

且也只是且字，添一也字，前篇中屡有之矣。吾者，我也。且今之相与，既以我而怪之，又安知我之所谓我果如何邪！故曰且也相与吾之耳矣，庸讵知吾所谓吾之乎？庄子大抵如此鼓舞，其文若非别具一只眼者，亦难读也。

且汝梦为鸟而厉乎天，梦为鱼而没于渊。不识今之言者，其觉者乎？其梦者乎？造适不及笑，献笑不及排，安排而去化，乃入于寥天一。

梦鸟、梦鱼，只是前篇化蝶之意。今之言者，其觉乎？其梦乎？即所谓蝶梦为周乎？周梦为蝶乎？意有所适，有时而不及笑者，言适之甚也，亦犹杜诗所谓惊定乃拭泪。乐轩先生亦曰：及我能哭，惊已定矣。此言惊也。造适，言喜也。惊喜虽异，而不及之意同。排，安排也。因物而笑，是物献笑于我，此笑出于自然，何待安排？故曰献笑不及排。此排字与下句排字虽同，而文势异，不可联上字说。造物之间，事事皆排定，死生穷达，得丧祸福，皆已定矣。我但安其所排，随造化而去，乃可以入于造化之妙矣。寥天一，只是造化字。寥，远也。寥天之一，即前所谓其好也一，其不好也一之一也。又做成名字如此，皆庄子弄笔处。

意而子见许由，许由曰：尧何以资汝？意而子曰：尧谓我：汝必躬服仁义而明言是非。许由曰：而奚来为轵？夫尧既已黥汝以仁义，而劓汝以是非矣，汝将何以游夫遥荡恣睢转徙之涂乎？意而子曰：虽然，吾愿游其藩。许由曰：不然。夫盲者无以与乎眉目颜色之好，瞽者无以与乎青黄黼黻之观。意而子曰：夫无庄之失其美，据梁之失其力，黄帝之亡其知，皆在𬙎锤之间耳。庸讵知夫造物者之不息我黥而补我劓，使我乘成以随先生邪？许由曰：噫！未可知也。我为汝言其大略。吾师乎！吾师乎！齑万物而不为义，泽及万世而不为仁，长于上古而不为老，覆载天地刻雕众形而不为巧，此所游已。

资汝者，教汝也。明言是非，辨别是非也。为，助语也。轵，亦助语也。奚来为，何必来也。黥劓，点污汝也，犹言汝被他教坏了。遥荡恣睢转徙，犹前所谓挠挑无极，彷徨尘垢之外之意。遥荡，放荡也；恣睢，纵横也；转徙，变动也。藩者，藩篱也，言我不敢求其堂奥，且愿至于藩篱，即是愿闻其略。如此翻下盲者瞽者之喻，谓汝无资质，不足以闻道也。无庄，古之美者也；据梁，古之勇者也。言汝能有道而化我，使美者不知其美，勇者不知其勇，知者不知其知，去故习而自悟，在汝转移之间，故曰皆在𬙎锤。乘，行也；成，自然之理也。去我前日之习，而行乎自然，以事先生，故曰息我黥，补我劓，使我乘成以随先生也。噫，叹也。未可知者，言未见得汝便能如此也。吾师乎以下数句，方是说出个篇名大宗师字。齑粉万物而不可名以义，泽及万世而不可名以仁，盖言无为而为，自然而然，我无容心，故不得以此名之。易曰：鼓万物而不与圣人同忧，亦是此意。长于上古，言在天地之先也。千古万古常如此，安得以老少名之？上而天之所覆，日月星辰，下而地之所载，山川丘陵，多少是巧！且如天左旋，经星贴天而不动，日月五星乃右转，或迟或速，或流或伏，川岩水石，多少奇怪，皆造物为之。众形之间，如百卉群木，多少奇异，非巧而何？但唤做巧不得。凡此数句，皆是形容自然之道。游心于自然，则见天地与我并生，万物与我为一，故曰此所游已，言吾之所游者如此也。

颜回曰：回益矣。仲尼曰：何谓也？曰：回忘仁义矣。曰：可矣，犹未也。它日，复见，曰：回益矣。何谓也？曰：回忘礼乐矣。曰：可矣，犹未也。它日，复见，曰：回益矣。曰：何谓也？曰：回坐忘矣。仲尼蹴然曰：何谓坐忘？颜回曰：堕枝体，黜聪明，离形去知，同于大通，此谓坐忘。仲尼曰：同则无好也，化则无常也。而果其贤乎！丘也请从其后也。

此一段借颜子之名以形容造道之妙，毕竟庄子在当时亦知颜子之为亚圣也。坐忘之说，乃庄子之说，以此求颜子则误矣。益者，言有所得也。先仁义而后礼乐，是以礼乐为高于仁义一节，盖庄子仁义二字只为爱恶，凡此字义皆与圣贤不同。先忘仁义而又至于忘礼乐，亦犹所谓外天下而后万物也。至于坐忘，则尽忘之矣，此有无俱遣之时，所谓今者吾丧我，亦是此意。四肢耳目皆不自知，故曰堕枝体，黜聪明。离形，堕枝体也，去智，黜聪明也。大通，即大道也，所谓圣者无所不通。睿作圣，睿即通也。观此坐忘二字，便是禅家面壁一段公案。同者，与道为一也，与道为一则无好恶矣，无好恶则化矣，化则无所住而生其心矣，故曰同则无好，化则无常。请从而后者，言汝更胜于我，我反不及，而在汝后矣。贤者，胜也，此贤于人之贤也。

子舆与子桑友，而淋雨十曰：子舆曰：子桑殆病矣！裹饭而往食之。至子桑之门，则若歌若哭，鼓琴曰：父邪！母邪！天乎！人乎！有不任其声而趋举其诗焉。子舆入，曰：子之歌诗，何故若是？曰：吾思夫使我至此极者而弗得也。父母岂欲吾贫哉？天无私覆，地无私载，天地岂私贫我哉？求其为之者而不得也。然而至此极者，命也夫！

此段只言穷达有命，撰出这般说话，也是奇绝！恐其以饥而病，故曰殆病矣。古人弹琴必有歌，如舜鼓琴而歌南风是也。若歌若哭者，力弱而其声微也。不任其声者，言无力，声不出也。趋举其诗，所谓情隘而其词蹙是也。歌得不成头绪，故曰趋举。父母岂欲贫我？天地岂欲贫我？此数语最精绝。求其为之不得，言既非天非地，非父非母，则孰为之？然则使我至此极甚者，命也。此意盖谓自然之理在于天地之上，命者自然之理也，是所谓大宗师也。看庄子此篇，便见列子力命篇不及多矣。

南华真经口义卷之九