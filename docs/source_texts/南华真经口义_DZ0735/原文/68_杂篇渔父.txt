# 杂篇渔父

杂篇渔父

孔子游乎缁帷之林，休坐乎杏坛之上。弟子读书，孔子弦歌鼓琴。奏曲未半，有渔父者，下舡而来，鬓眉交白，被发揄袂，行原以上，距陆而止，左手据膝，右手持颐以听。曲终而招子贡、子路，二人俱对。客指孔子曰：彼何为者也？子路对曰：鲁之君子也。客问其族。子路对曰：族孔氏。客曰：孔氏者何治也？子路未应，子贡对曰：孔氏者，性服忠信，身行仁义，饰礼乐，选人伦，上以忠于世主，下以化于齐民，将以利天下。此孔氏之所治也。又问曰：有土之君与？子贡曰：非也。侯王之佐与？子贡曰：非也。客乃笑而还，行言曰：仁则仁矣，恐不免其身；苦心劳形，以危其真。呜呼！远哉其分于道也！子贡还，报孔子。孔子推琴而起曰：其圣人与！乃下求之，至于泽畔，方将杖挐而引其船，顾见孔子，还乡而立。孔子反走，再拜而进。客曰：子将何求？孔子曰：曩者先生有绪言而去，丘不肖，未知所谓，窃待于下风，幸闻咳唾之音，以卒相丘也。客曰：嘻！甚矣子之好学也！孔子再拜而起曰：丘少而修学，以至于今，六十九岁矣，无所得闻至教，敢不虚心！客曰：同类相从，同声相应，固天之理也。吾请释吾之所有，而经子之所以。子之所以者，人事也。天子、诸侯、大夫、庶人，此四者自正，治之美也；四者离位，而乱莫大焉。官治其职，人忧其事，乃无所陵。故田荒室露，衣食不足，征赋不属，妻妾不和，长少无序，庶人之忧也；能不胜任，官事不治，行不清白，群下荒怠，功美不有，爵禄不持，大夫之忧也；廷无忠臣，国家昏乱，工技不巧，贡职不美，春秋后伦，不顺天子，诸侯之忧也；阴阳不和，寒暑不时，以伤庶物，诸侯暴乱，擅相攘伐，以残民人，礼乐不节，财用穷匮，人伦不饰，百姓淫乱，天子有司之忧也。今子既上无君侯有司之势，而下无大臣职事之官，而擅饰礼乐，选人伦，以化齐民，不泰多事乎？且人有八疵，事有四患，不可不察也。非其事而事之，谓之总；莫之顾而进之，谓之佞；希意导言，谓之谄；不择是非而言，谓之谀；好言人之恶，谓之谗；析交离亲，谓之贼；称誉诈伪以败恶人，谓之慝；不择善否，两容颜适，偷拔其所欲，谓之险。此八疵者，外以乱人，内以伤身，君子不友，明君不臣。所谓四患者：好经大事，变更易常，以挂功名，谓之叨；专知擅事，侵人自用，谓之贪；见过不更，闻谏愈甚，谓之狠；人同于己则可，不同于己，虽善不善，谓之矜。此四患也。能去八疵，无行四患，而始可教已。

缁帷，林名也。揄袂，扬袂也。选人伦者，柬选其理以教人也。行言者，不告子贡子路而去行且言也。远哉其分于道者，言其离于道远也。挐，船篙也；反走，退行数步而后进也。绪言，微言也，谓其略言而未尽也。卒相某者，言终以教助某也。同类相从，同声相应者，言此理人人同得之也。释吾之所有者，言释去吾所有之道也。经子之所以者，条陈世人之所宜知也。释，放下不说也。经，条陈也。四者自正，各任其职也；四者离位，相侵其事也。一官各治其一职，人人各忧其所事。忧，思也，诗曰职思其忧是也。乃无所陵，乃不相陵夺也。征赋不属，不属，不继也。功美不有，无功也。不持，不能持守也。春秋后伦，朝觐失序也。天子有司，天子之公卿也。非其事而事之，谓之总；非己事而强为之，自兜揽也。莫之顾而进之，不使之言而强进其言，逞口才也。佞，口才也。析离他人之交亲，贼害之也。称誉诈伪者，誉其所不当誉，私为欺诈也。败恶犹毁辱也，毁其所不当毁也。毁誉出于私意，为奸而已矣，匿奸也。以颜色投人之好曰颜适。无善无恶，皆欲其悦已，故曰两容。揣人意之所欲而潜引拔之，长其恶也，此险人也。八疵者，言八者皆大疵病。君子不友者，君子不当与之友也；明君不臣者，小人勿用，必乱邦也。好经大事，喜经理国家大事也。纷更变异以易其常法。自欲高立功名，挂，高也；叨，忝也。专用其私智，独擅其事任，侵人之权而喜于自用，贪者也；狠，狠戾而不受谏也。他人虽有善，以其不同己，亦以为不善，自矜夸也。此四者，人之大患也，能去此疵患，方可学道，故曰始可教已。凡此皆子处人世所宜用者，故曰子之所以。以者，用以自检点也。

孔子愀然而叹，再拜而起曰：丘再逐于鲁，削迹于卫，伐树于宋，围于陈蔡。丘不知所失，而离此四谤者，何也？客凄然变容曰：甚矣，子之难悟也！人有畏影恶迹而去之走者，举足愈数而迹愈多，走愈疾而影不离身，自以为尚迟，疾走不休，绝力而死。不知处阴以休影，处静以息迹，愚亦甚矣！子审仁义之间，察同异之际，观动静之变，适受与之度，理好恶之情，和喜怒之节，而几于不免矣。谨修而身，慎守其真，还以物与人，则无所累矣。今不修之身而求之人，不亦外乎？

不知所失者，言不知何过也。四谤，鲁、卫、宋、陈、蔡四辱也。处阴处静，道之喻也。审仁义之间，辩说仁义不同之理也。同异之际，是非之分也。动静之变，随时之宜也。受与之度，辞受之节也。好恶之情，喜怒之节，讲明情性之理也。渔父之意，谓夫子之为此，皆为人而非为己，所以不免于四谤。若修其身而守其本真自然之道，而无物我之对，则无所累矣。还以物与人者，言以外物还之于人，而一归之自然，则物我不对立也。今不求之于身，而汲汲于为人，是务外而不务内也。

孔子愀然曰：请问何谓真？客曰：真者，精诚之至也。不精不诚，不能动人。故强哭者虽悲不哀，强怒者虽严不威，强亲者虽笑不和。真悲无声而哀，真怒未发而威，真亲未笑而和。真在内者，神动于外，是所以贵真也。其用于人理也，事亲则慈孝，事君则忠贞，饮酒则欢乐，处丧则悲哀。忠贞以功为主，饮酒以乐为主，处丧以哀为主，事亲以适为主？功成之美，无一其迹矣；事亲以适，不论所以矣；饮酒以乐，不选其具矣；处丧以哀，无问其礼矣。礼者，世俗之所为也；真者，所以受于天也，自然不可易也。故圣人法天贵真，不拘于俗。愚者反此，不能法天而恤于人，不知贵真，禄禄而受变于俗，故不足。惜哉，子之早湛于人伪而晚闻大道也。

不精不诚，不能动人，即至诚感神之意也。强哭、强怒、强亲，真悲、真怒、真亲，此六句甚精切。真在内者，神动于外，言有诸中必形诸外。神动者，精神感动于外也。事亲以适者，适亲意也。功成之美，无一其迹者，功成而不有，无一事而有其迹也。不选其具者，不择其味也。无问其礼，与其易也，宁戚也。礼者，文饰于外，故曰世俗之为。真者，天命自然之理也。法天贵真而不拘于俗者，不以非世俗之所好为拘也。恤于人者，忧不与人合也。不知天爵之贵，故曰不知贵真。以世俗之禄为禄，而甘为流俗所化，故曰禄禄而受变于俗。如此之人，但见其不足，言常慊然也。湛于人为，溺于务外之学也。

孔子又再拜而起曰：今者丘得遇也，若天幸然。先生不羞而比之服役，而身教之。敢问合所在，请因受业而卒学大道。客曰：吾闻之：可与往者，与之至于妙道；不可与往者，不知其道，慎勿与之，身乃无咎。子勉之！吾去子矣，吾去子矣！乃剌船而去，延缘苇间。颜渊还车，子路授绥，孔子不顾，待水波定，不闻挐音而后敢乘。子路旁车而问曰：由得为役久矣，未尝见夫子遇人如此其威也。万乘之主，千乘之君，见夫子未尝不分庭伉礼，夫子犹有倨傲之容。今渔父杖挐逆立，而夫子曲要磬折，再拜而应，得无大甚乎？门人皆怪夫子矣，渔父何以得此乎？孔子伏轼而叹曰：甚矣，由之难化也！湛于礼义有间矣，而朴鄙之心至今未去。进，吾语汝！夫遇长不敬，失礼也；见贤不尊，不仁也。彼非至人，不能下人。下人不精，不得其真，故长伤身。惜哉！不仁之于人也，祸莫大焉，而由独擅之。且道者，万物之所由也。庶物失之者死，得之者生；为事逆之则败，顺之则成。故道之所在，圣人尊之。今渔父之于道，可谓有矣，吾敢不敬乎！

比之服役，言比之弟子也。舍所在，问其居也。延缘苇间，以桡撑舟，沿岸而去也，此四字画笔也。水波定，舟去远也。如此其威者，言如此其敬畏之也。逆立，对面立也。拜而应者，手揖曰拜也。湛于礼义有间者，言汝浸润于礼义之学亦有时矣。彼非至人不能下人者，彼渔父若非至人，岂能使人如此降下而尊敬之也。下人不精不得其真者，推诚自屈以求教于人，庶几可闻真实之诲也，此一句乃为学之本。故长伤身者，言不如此则无益于身而有损也。万物之死生，皆在一道之中，渔父，有道者也，吾尊其道，所以敬之。

自让王以下四篇，其文不类庄子所作，让王篇中犹有一二段，渔父篇亦有好处，盗跖篇比之说剑，又疏真矣。据盗跖篇今谓宰相曰，战国之时，未有称宰相者，此为后人私撰明甚。前汉艺文志庄子五十二篇，其篇数与今不同。唐书只四十卷，即今行于世者。不知所谓五十二篇者，更有让王、说剑之类乎？抑犹有庄子所作而不传者乎？