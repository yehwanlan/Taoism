# 外篇缮性

外篇缮性

缮性于俗学以求复其初，滑欲于俗思，以求致其名，谓之蔽蒙之民。

缮性，治性也。缮性以俗学，讥当时儒墨之言性也。初，自然之理性也。滑，汨没也，滑欲于俗，以利欲滑没于世俗之中也。明，虚明之理也。以俗学治性，而求复其理性之初，滑于利欲，而思欲致虚明之地，此至愚而无知者也。蒙蔽之民，以此名俗学之愚者也。文字起语最难，如此喝起三句，方说古之治道者，真是好文字。东坡言因读庄子而悟作文之法，履之而后知也。

古之治道者，以恬养知。生而无以知为也，谓之以知养恬。知与恬交相养，而和理出其性。夫德，和也，道，理也。德无不容，仁也；道无不理，义也；义明而物亲，忠也；中纯实而反乎情，乐也；信行容体而顺乎文，礼也。礼乐偏行，则天下乱矣。彼正而蒙已德，德则不冒，冒则物必失其性也。

恬，静定也，定能生慧，故曰：以恬养知。知吾有生之初，本来无物，何以知为？如此而后能静定，故曰：以智养恬。二者交相养，而后得其自然之性。理，顺也，和理，犹曰和顺也，静定而得其本然和顺之性，故曰：和理出于性，性字即自然字。恬养知，知养恬，此六字最妙。释氏有曰：戒生定，定生慧，却未说慧能生定也。如此等处，当子细读。道德即是和顺，故曰德，和也；道，理也，无不容，即无不爱也，无不理，即各得其宜也。义明于中，而后能与物亲，便是尽己之谓忠也。情，发见者也，以中心之真纯而见于外，以其发见者而反求之中心，即是乐则生矣，生则乌可已也，故曰中纯实而反乎情，乐也。信其容体之所行，而有自然之节文，即是动容周旋皆中礼也，故曰信行容体而顺乎文，礼也。信，任也，信行，犹安行也。外求礼乐而不知其本，故曰偏行，犹言只见得一半也。蒙，晦也。德积于己，不自眩露，而彼物自正，故曰彼正而蒙己。德彼正，即物正也。不冒者，言我非以德加诸人也。德不自晦，而求以加诸人，则失其自然者矣，故曰冒则物必失其性。以善服天下，不若以善养天下，便是此意。

古之人在混芒之中，与一世而得澹漠焉。当是时也，阴阳和静，鬼神不扰，四时得节，万物不伤，群生不夭，人虽有知，无所用之，此之谓至一。当是时也，莫之为而常自然。

混芒之中，即晦藏不自露之意。澹然漠然，上下不相求之意。举世皆纯全，而于道无所欠阙，故曰至一。莫之为者，言无所容力也。鬼神不扰，山川鬼神莫不宁也。四时得节。天地节而四时成也。

逮德下衰，及燧人伏戏始为天下，是故顺而不一。德又下衰，及神农黄帝始为天下，是故安而不顺。德又下衰，及唐虞始为天下，兴治化之流，𬇼醇散朴，离道以善，险德以行，然后去性而从于心。心与心识，知而不足以定天下，然后附之以文，益之以博。文灭质，博溺心，然后民始惑乱，无以反其性情而复其初。

三个下衰，其文自奇。知有理之可顺，则其纯者一已离矣，故曰顺而不一。人各以理为安，则知有己，知有己，则离于道矣，故曰安而不顺。作意于为天下而兴其教化，则非无为自然者，故曰𬇼醇散朴。𬇼，漓也。有善之名，则远于道矣，有行之可见，则德不平易自然矣，故曰离道以善，险德以行。险，不平易也。去其自然之性，而从其有为之心，故曰去性而从于心。我以有心为，彼以有心应，故曰心与心识。识，相识察也，似此心字，皆炽心也。文者，文华也。博者，名物之多也；礼乐庶事备也。用其知不足，又附益之以礼乐，故曰：知而不足以定天下。附之以文，益之以博，博，繁多而寡要也。用心于此，则犹陷溺也。

由是观之，世丧道矣，道丧世矣，世与道交相丧也。道之人何由兴乎世，世亦何由兴乎道哉？道无以兴乎世，世无以兴乎道，虽圣人不在山林之中，其德隐矣。隐故不自隐。

道与世交相丧，言两不相入也。既不相入，则有道之人何能作兴世俗之闻见？世俗之人又何由而知道？举世皆不知道，则圣人虽在目前，亦不知矣。非圣人自隐也，人不知之，不求隐而自隐矣，故曰隐故不自隐。言其所以隐者，非圣人故意自隐也，在目前而人不识之也。此五字下得亦奇。

古之所谓隐士者，非伏其身而弗见也，非闭其言而不出也，非藏其知而不发也，时命大谬也。当时命而大行乎天下，则反一无迹；不当时命而大穷乎天下，则深根宁极而待；此存身之道也。

因上面隐字，又拈起隐士来说，隐士非欲伏身闭言藏知，时不可也；藏知，邦无道则愚也。时命大谬，言与时命大相戾也。谬，戾也。反一无迹者，言成功而不有也。道虽可行，而付物于无心，在我者一而已矣，故曰反一。根极，即自本自根也。极，止也。深根，犹曰退藏于密也。宁极，犹曰安汝止也。存我以待时，故曰深根宁极而待，存身，即存我也。

古之行身者，不以辩饰知，不以知穷天下，不以知穷德，危然处其所而反其性。已久何为哉！道固不小行，德固不小识，小识伤德，小行伤道，故曰正己而已矣，乐全之谓得志。

因存身字又说个行身。存，不用之时也；行，用之时也。不以辩饰知，有所知见，不饰以文辞也。不以知穷天下，有余不敢尽也。不以知穷德，虽用知而不失其自然之性也。危然处其所，所立者高也。而反其性已，即所谓反一无迹也。无为者，道之大也，有为则为小行，小行则害道矣。不识不知者，德之大也，有所识知则为小识，小识则丧德矣。正己而物自正，初不求于正物，故曰正己而已矣。以此为乐，则所乐者全矣。其快意者在此，不在外物也。得志，犹快意也。以此二字生下一段，文法也。

古之所谓得志者，非轩冕之谓也，谓其无以益其乐而已矣。今之所谓得志者，轩冕之谓也。轩冕在身，非性命也，物之傥来，寄也。寄之，其来不可圉，其去不可止，故不为轩冕肆志，不为穷约趋俗，其乐彼与此同，故无忧而已矣。今寄去则不乐，由是观之，虽乐未尝不荒也。故曰丧己于物，失性于俗者，谓之倒置之民。

足于内者，无求于外，故曰无以益其乐，便是万物皆备于我，反身而诚，乐莫大焉。性命，天爵也；轩冕，外物也。适然而来，故曰傥来。去留在彼而不在我，故曰寄。此三字下得奇绝。知其去来之不可必，故达亦不肆，穷亦不屈，故曰不为轩冕肆志，不为穷约趋俗。趋俗者，屈己以趋时也。彼，道也，其乐道与他人乐轩冕同，故曰乐彼与此同。乐者在我，则无时而能忧；乐者在物，则物去而乐亦去矣。其乐既有去来，则非真乐，故曰虽乐未尝不荒也。倒置者，言不知本末也。己与性本也，物与俗，末也。重末而失其本，故曰倒置之民。

此篇亦是一片文字，最要看他结上生下、起下接上处。

南华真经口义卷之十七