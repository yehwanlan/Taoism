# 杂篇列御寇

杂篇列御寇

列御寇之齐，中道而反，遇伯昏瞀人。伯昏瞀人曰：奚方而反？曰：吾惊焉。曰：恶乎惊？曰：吾尝食于十浆，而五浆先馈。伯昏瞀人曰：若是，则汝何为惊已？曰：夫内诚不解，形谍成光，以外镇人心，使人轻乎贵老，而齑其所患。夫浆人特为食羹之货，多余之嬴，其为利也薄，其为权也轻，而犹若是，而况于万乘之主乎？身劳于国而知尽于事，彼将任我以事而效我以功，吾是以惊。伯昏瞀人曰：善哉观乎！汝处己，人将保汝矣。无几何而往，则户外之屦满矣。伯昏瞀人北面而立，敦杖蹙之乎颐，立有间，不言而出。宾者以告列子，列子提屦，跣而走，暨乎门，曰：先生既来，曾不发药乎？曰：已矣，吾固告汝曰人将保汝，果保汝矣！非汝能使人保汝，而汝不能使人无保汝也。而焉用之感豫出异也？必且有感，摇而本性，又无谓也。与汝游者，又莫与告也。彼所小言，尽人毒也。莫觉莫悟，何相孰也！巧者劳而智者忧，无能者无所求食而遨游，泛若不系之舟，虚而遨游者也。

奚方而反，言在何所而回也。食于十浆，而五浆先馈，其人敬己，不待买而馈之。和顺积中，英华发外，此圣门之言。内诚不解，诚积于中而未化也。解，化也。谍，动也；形谍，形容举动也。成光者，有光仪也，即积中发外之意，而此以为有迹之学。外镇人心者，镇，服也，言我未能无迹，故人得而见之，所以心服而敬我也。赵州曰：老僧修行无力，为鬼神觑破。即此意也。贵者、老者，则人所敬，我今非老非贵，其人反轻彼而敬我，言敬己在于贵、老之上也。齑，聚也，积也。此等事积而久之，必成患害，言名迹愈露，则不能逃当世之患也。多余之嬴，言其求利惟欲多，欲有余而已。嬴，利也。世之有力量者，则能轻重人。卖浆，微者也，初无权力可以轻重人也，而能敬我如此，况为君者，身方劳而智已竭，必将求我而用，使我效其成功，此所谓齑其所患也。效，献也。瞀人喜之，故曰善哉观乎，言汝于此具一只眼也。又曰汝止矣，谓不必出游矣，人将归向守汝而为师矣。处，止也；已，助字也。保，守也，归者众而守其门也，此一保字，便已有不足之意，盖瞀人之见又高一层也。户外之屦满，从学者众也。敦杖蹙之乎颐，坚立其杖而拄之于颐也。蹙，拄也。宾者，主宾客者也。提屦而走，古人坐于席，必脱屦而后入，急于善瞀人，故不及穿屦也。发药者，言教诲开发而药石之。已矣，休言之意。我前此已言人将守汝矣，汝不能使人无保汝者，即所谓忘我易，使人忘我难也。而焉用之者，言汝之所为何以至此者，人之感动而悦豫于汝者，必汝不能自吃，使乖异出见乎其外而致然也，故曰感豫出异也。汝既如此，非惟形见于外者不能自隐，必且感触摇动汝之本性，其于身尤无益也，无谓即无益也，又尤之意也。与汝游者，汝之朋友也，所学未至，其言浅近，故曰小言。其言皆能为人之毒害，又无以与汝相规正者，则汝终无所觉悟，谁复问汝为如何也。相孰相谁何也，相，借问之意也。凡世之人，其巧者必自劳，其智者必自苦，唯体道自然而不用其能者，则于外物无所求，但饱食嬉游而已。泛乎若不系之舟，言其心无所系著也。其归结即在一虚字上，虚则与大虚为一，而游于物之初矣。无能，即无为之意也。

郑人缓也，呻吟丧氏之地。祗三年而缓为儒，河润九里，泽及三族，使其弟墨。儒墨相与辩，其父助翟。十年而缓自杀。其父梦之曰：使而子为墨者，予也。阖胡常视其良？既为秋柏之实矣。夫造物者之报人也，不报其人而报其人之天，彼故使彼。夫人以己为有以异于人，以贱其亲，齐人之井饮者相捽也。故曰：今之世皆缓也。自是有德者以不知也，而况有道者乎！古者谓之遁天之刑。

呻吟，歌咏也。祗三年，恰三年也。河润九里，以此喻其泽及人之广也。以其余资使其弟从墨者而学之。缓为儒而弟翟为墨，学既不同，遂有辩论之异。父爱其弟而助之，缓怨其父而自杀，遂见梦于其父曰：资给汝子以为墨者，我之余泽也。今兄弟既争而自杀，我之坟上松柏已成而生实矣。言其死之久也。良，或作埌，音浪，冢也。阖胡尝视其良者，言何不视吾冢也。阖与胡，皆何也。举此旧事，庄子遂从而断之曰：缓以为使其弟学墨者，我也。而不知造物之于人，自有报应之理，不以人之能者为应，而以其人之所得于天者为应。彼之学墨而能墨，是造物以其天应之，非汝以人力资给之而能也。彼故使彼，上彼字，造物也；下彼字，指其弟翟也。夫人，指缓也。以己为有以异于人，谓以其学儒而泽及三族，有过人也。以贱其亲者，怒其父也，言天实使彼能墨，而缓乃以为己能而怨其亲，是不知天也。井泉，出于自然者也。捽，相争扭也。齐人饮于自然之水，而因水相争，此水岂汝之私有邪？其所见亦与缓同。今世之人皆不知天，而以私意自争，故曰今世之人皆缓也。看彼故使彼、井饮以下言语，便是庄子文章，让王而下四篇，安得此语？有德者且以造物为不可知，而况得道者乎？庄子之言，每谓一层之上更有一层，故以有道有德为分别？遁天，遁弃其天理。刑者，得罪于造物也。此句责缓之徒也。

圣人安其所安，不安其所不安；众人安其所不安，不安其所安。庄子曰：知道易，勿言难。知而不言，所以之天也；知而言之，所以之人也。古之人，天而不人。

所安者，自然之理也。所不安者，人为也。勿言难者，谓难于忘言也。知道而至于忘言，则与天为徒矣。知道而未免于言，则未离于人为，犹有迹也。古人则纯乎天而不人矣。之，即也，往也。之天之人，归于天、归于人之意。

朱泙漫学屠龙于支离益，单千金之家，三年技成而无所用其巧。

单，殚也，言竭其千金之资也。学虽成而无龙可屠，此意盖自喻庄子之道广大而未有所施也。

圣人以必不必，故无兵；众人以不必必之，故多兵。顺于兵，故行有求。兵，恃之则亡。

不必者，不可知者也。以不必者为必，即知其所不知也。无兵，无争也。众人以不可必之事而自为可必，故多争竞也。用兵，争之大者，故举其大者言之。人若顺其争竞之心，则其行于世者常有求敌之意，言物我不能忘也，故曰：顺于兵，故行有求。以知力之争而自恃，而必至于亡其身而后已，故曰：兵恃之则亡。

小夫之知，不离苞苴竿牍，敝精神乎蹇浅，而欲兼济导物，太一形虚。若是者，迷惑于宇宙，形累不知太初。彼至人者，归精神乎无始，而甘瞑乎无何有之乡。

苞苴，馈遗也。竿牍，往来相问劳者也。此皆蹇浅不足道之事。彼小夫者，敝其精神，以此为智，而欲兼济天下，辅导万物，以合于太一之始无形之妙，岂可得邪！形虚，即无形也。其所见若是，则上下之宇，古今往来之宙，且迷惑而不知，盖为形迹所累，而不知有太初自然之理也。惟至人则归其精神，致于无物之始，而安处乎无为之地。甘，美也；瞑，睡也，以美睡喻安处也。

水流乎无形，发泄乎太清。悲哉乎！汝为知在毫毛，而不知大宁！

水之流也，人皆见其有形，而不知其实出于无形，言自无而有也。及其发泄而去也，人又不知其归于太清也。太清，即太虚也。此意盖以庸人不知事物之终始，如观水然，故曰知在毫毛，言其所见者小也。大宁，大安也，即无为自然之理也。悲哉乎三字，在下句汝为之上，叹其见小也。

宋人有曹商者，为宋王使秦。其往也，得车数乘。王悦之，益车百乘。反于宋，见庄子曰：夫处穷闾阨巷，困窘织屦，槁项黄馘者，商之所短也；一悟万乘之主，而从车百乘者，商之所长也。庄子曰：秦王有病召医，破痈溃痤者得车一乘，舐痔者得车五乘，所治愈下，得车愈多。子岂治其痔邪，何得车之多也？子行矣！

困窘织屦，言贫匮而自织屦也。槁项黄馘，言其老也。项槁，瘦而无肉也；黄馘，发黄而被耳也。痤，亦痈类也，痈痤在上，痔疾在下，医愈下而赏愈厚也。以舐痔得车鄙之，言其污辱不足贵也。

鲁哀公问于颜阖曰：吾以仲尼为贞干，国其有瘳乎？曰：殆哉圾乎仲尼！方且饰羽为画，从事华辞，以支为旨，忍性以视民，而不知不信，受乎心，宰乎神，夫何足以上民！彼宜汝与？予颐与？误而可矣！今使民离实学伪，非所以视民也。为后世虑，不若休之。

贞固足以干事。诗曰：为邦之干。贞干，犹贤辅也。有瘳者，言国之弊病可得而医也。圾，危也，殆，亦危也，殆哉圾乎，危之甚也。画，采色也，物既加以采色，而又以羽饰之，言其文饰之甚也。华辞，华靡之言也。以支为旨，谓其所主之意不知本也。忍性，矫激也；视民，临民之上也；不知，不信也，自不知其不真实也。受乎心者，其心著乎此也；宰乎神者，其神识以此为主宰也。夫何足以上民者，言不足以长民也。彼，指夫子。汝，指哀公也。言谓彼有益于汝乎？故曰彼宜汝欤。颐，养也，言汝若以彼为贤而养之，无益于汝，必误于汝。误而可者，犹言误则有之也。今若使国中之民皆离真实而学诈伪，非所以教民也。视，教示之也。若为后世而虑，不若已之。休，已也。

难治也。施于人而不忘，非天布也，商贾不齿。虽以事齿之，神者弗齿。为外刑者，金与木也；为内刑者，动与过也。宵人之离外刑者，金木讯之；离内刑者，阴阳食之。夫免乎外内之刑者，唯真人能之。

民可以不治，治，若有心于治之，则难治矣，故曰难治也。施于人而不忘，有心而治者也。施，施政也；布，陈也。天布，即天经也，有心于施政教，则非天经矣。譬如商贾之人，为士者必不肯与之为齿，纵因事偶然相与聚会而为齿列，而其胸中之神亦有不乐之意，譬彼有为之人，有道者亦不肯与之齿矣。此盖以商贾喻仁义之学者。外刑者，刀锯三木；内刑者，动与过。言人身之举动过失，与刑戮同也。讯，鞠问也。阴阳食之者，有造物之谴也。食，如日食之食，病之也。外刑一句，形下句也。离，丽也。

孔子曰：凡人心险于山川，难于知天。天犹有春秋冬夏旦暮之期，人者厚貌深情。故有貌愿而益，有长若不肖，有顺怀而达，有坚而缦，有缓而𬬧。故其就义若渴者，其去义若热。故君子远使之而观其忠，近使之而观其敬，烦使之而观其能，卒然问焉而观其知，急与之期而观其信，委之以财而观其仁，告之以危而观其节，醉之以酒而观其则，杂之以处而观其色。九征至，不肖人得矣。

厚貌深情，言矫饰之貌未易见，隐伏之情未易测。有貌虽朴愿而情实求益利者；有胸中亦抱所长而外不似有能者。不肖，不似也；有柔顺怀急而反达理者。缦，缠绕也。有似坚刚而实软弱缠绕者。诗云：昔为百炼刚，化作绕指柔。缦，绕指也。𬬧，急也。有若宽缓而实褊急者。此皆言人之不可知也。其就义若渴者，言其进锐；其去义若热者，言其退速也。即是进锐退速一句，如此下得便奇特。相去远者易至相欺，故以远而观其忠；近而亲者易至于亵慢，故以近而观其敬；剸烦剧者才易困，故以烦使之而观其能；见未明者对答必迟，故卒然问之观其智；期约之急易至于失信，故急与之期而观其信；临财易至于苟得，故委之以财而观其仁；此仁字与道字同。患难易至于苟免，故告以危而观其节；酒能昏人，故以醉而观其威仪；则，仪则也。色能惑人，故以杂处之而观其自守。征者，验也。以此九者而验之，则贤与不贤可见矣。此一段议论甚正，乃借为孔子之言，可知庄子非不敬孔子也。

正考父一命而伛，再命而偻，三命而俯，循墙而走，孰敢不轨！如而夫者，一命而吕巨，再命而于车上舞，三命而名诸父，孰协唐许！

伛，背曲也；偻，腰曲也；俯，身伏于地也。言爵愈高而身愈下也。循墙而走，不敢当正路而行，谦也。世有此贤者，则人孰敢不以为法！轨，法也。而夫者，彼丈夫也。吕巨，骄矜之貌也。车上舞者，言轻掀也。名诸父者，骄其宗族，呼叔伯之名也。唐，尧也；许，许由也。尧让天下于许由，而且不受，此等小人，所得能几，便骄矜如许，岂知有唐尧许由之事乎！协，合也，以我与唐尧许由合而观之，则可见轻重。孰协者，言彼又孰能合而观之也。

贼莫大乎德有心而心有眼，及其有眼也而内视，内视而败矣。

此数语于学道人分上最为亲切，禅家所谓渗漏心。又曰第二念，便是此意。德，为德也，为德而知其为德，则是有心矣，此最为学道者之害，故曰贼莫大乎德有心。于其有心之中，而又有思前算后之意，喻如心又开一眼也，此谓之渗漏，谓之第二念。以此有眼之心而视其内，则千差万别，纷纷扰扰，不复知有浑然者，则无缘可以成道矣，故曰败。败，不成也。

凶德有五，中德为首。何谓中德？中德也者，有以自好也，而吡其所不为者也。

凶德有五，心、耳、目、鼻、口也。中德，心也，言耳目鼻口之害不如在心之害，故曰中德为首。有以自好，言我有所能也。吡，訾也，诮也，以我之能而诮人所不能，则此心不可学道矣。圆觉云：不重久习，不轻初学。大慧云：切不得道，我会他不会。便是此意。

穷有八极，违有三必，形有六府。美、髯、长、大、壮、丽、勇、敢，八者俱过人也，因以是穷。缘循、偃仰、困畏不若人，三者俱通达。知慧外通，勇敢多怨，仁义多责。达生之情者傀，达于知者肖；达大命者随，达小命者遭。

穷有八极言有所恃者，必至于穷。达有三必，言慊然不足者，有时而必达。美，貌美也。髯，有须也。房玄龄云李纬如须髯是也。长，身长也。大，腰围大也。壮，有力也。丽，有华采也。勇，气盛也。敢，志坚也。此谓八极。言八者皆过人，必以此自恃，而其终也至于穷。缘循，柔顺不得已于事之意。偃仰，随倒随起之意。困畏，有所困厄而忧畏也。此三者，比之他人皆不如人，而必至于通达，言其与世无竞，人必喜之也。此皆庄子矫亢之论。形有六府：言人身之中有此六个蕴畜也。府，藏蓄之地也。知慧，一府也，外通者，以其知慧用于外而求达也。勇敢，一府也；恃力者必多怨。仁义，一府也，以仁义求名，必多忧责。傀音魁。达生，一府也，违有生之理，必傀然自高。达知，一府也。达众人之智见，必每事而消详之。肖，音消。达命，一府也。在天者为大，在己者为小。达在天者，则随顺之，听自然也。达在己者，则随时所遭皆归之命。遭者犹有得失委命之心，随则无容心矣。此二者自有分别。所言六府，而末后命字䌷绎为两句，此亦文法也。

人有见宋王者，锡车十乘，以其十乘骄稚庄子。庄子曰：河上有家贫恃纬萧而食者，其子没于渊，得千金之珠。其父谓其子曰：取石来锻之。夫千金之珠，必在九重之渊而骊龙颔下。子能得珠者，必遭其睡也。使骊龙而寤，子尚奚微之有哉？今宋国之深，非直九重之渊也；宋王之猛，非直骊龙也。子能得车者，必遭其睡也。使宋王而寤，子为齑粉夫！

骄稚者，骄矜而有孩拊庄子之意也。纬，织也。萧，芦草也，与编曲字同。恃此而食，以此为货也。取石锻之，恶其珠而毁之也。此意盖喻人之求富贵者，皆危道也，皆欺君也。其君觉悟，则必遭诛戮。奚微之有？残食无遗也。

或聘于庄子，庄子应其使曰：子见夫牺牛乎？衣以文绣，食以刍菽，及其牵而入于太庙，虽欲为孤犊，其可得乎！

与前篇龟曳泥中意同。

庄子将死，弟子欲厚葬之。庄子曰：吾以天地为棺椁，以日月为连璧，星辰为珠玑，万物为赍送，吾葬具岂不备邪？何以加此！弟子曰：吾恐鸟鸢之食夫子也。庄子曰：在上为鸟鸢食，在下为蝼蚁食，夺彼与此，何其偏也！

此意盖讥当世厚葬之人，夺鸟鸢而与蝼蚁，见之偏也。此言虽过，非真达理者未易及。

以不平平，其平也不平；以不征征，其征也不征。明者唯为之使，神者征之。夫明之不胜神也久矣，而愚者恃其所见入于人，其功外也，不亦悲乎！

万物之理本平，我以不平之心而欲平其平，则其平者亦不平矣；万物之理，一一可验，我以不验之心而验之，则其可验者亦不验矣。故曰：以不平平，其平也不平；以不征征，其征也不征。征，验也。唯为之使者，言其莫之为而以为或之使者，则是以无心为有心也。明者之自累每如此，至于神则听其自应验而已。明之不胜神，言人之有为不能胜无为也。愚者恃其私见而入于人，为每每求功于外，不亦悲乎？

南华真经口义卷之三十一