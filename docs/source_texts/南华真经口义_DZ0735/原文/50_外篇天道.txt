# 外篇天道

外篇天道

天道运而无所积，故万物成；帝道运而无所积，故天下归；圣道运而无所积，故海内服。明于天，通于圣，六通四辟于帝王之德者，其自为也，昧然无不静者矣。圣人之静也，非曰静也善，故静也；万物无足以铙心者，故静也。水静则明烛须眉，平中准，大匠取法焉。水静犹明，而况精神？圣人之心静乎！天地之鉴也，万物之镜也。

帝道、圣道，本难分别，庄子之意，盖以帝为三皇，圣为五帝也。运而无积，即是纯亦不已，无积字更分晓。此段主意却在静字上。至静之中，运而无积，何尝是枯木死灰？但读者不察之耳。六通四辟，犹言东西南北上下无所障碍也。昧然者，冥然之意也。圣人之静也，非曰静也善，故静也。此一句最精神，言圣人非以静为好事，故欲如此静。万物不足以挠动其心，故不求静而自静也。铙与挠同。以水以镜，为静之喻，即眼前说话，但是文字精到。

夫虚静恬淡、寂寞无为者，天地之平，而道德之至，故帝王圣人休焉。休则虚，虚则实，实者伦矣。虚则静，静则动，动则得矣。静则无为，无为也则任事者责矣。无为则俞俞，俞俞者忧患不能处，年寿长矣。夫虚静恬淡、寂寞无为者，万物之本也。明此以南乡，尧之为君也；明此以北面，舜之为臣也。以此处上，帝王天子之德也；以此处下，玄圣素王之道也。以此退居而閒游，江海，山林之士服；以此进为而抚世，则功大名显而天下一也。

虚静恬淡、寂寞无为，把一静字演作八字，要得分晓也。平，定也；至，极也。言此乃天地一定之理，道德极至之事也。休，止也。言帝王圣人之心止于此也，亦犹曰止于至善也。休则虚，即惟道集虚，吉祥止止也。但此下又言虚则实，实者伦矣，发得又精神。虚则实，即禅家所谓真空而后实有也。伦，理也。实理之中，自有条理，便是浑然之中有粲然者。上句发了虚则实，下句又言虚则静，静则动，便是一动一静，互为其根。动而无不当其宜，故曰动则得矣。任事者责，言各任其事而尽其责，是无为而无不为也。俞俞，安乐之貌。忧患不能处，言不入于忧患也。处，有陷入之意，忧患不能入，便是仁者不忧。年寿长久，便是静者寿也。四句以虚静无为字相生成文，此庄子笔法也。到此又提起虚静恬淡八字，而断之以万物之本。本者，初也，言此理出于未有万物之初。处上，即南乡之君也；处下，不仕者也。玄圣素王，言有圣人之德，无圣人之位也。退居而闲游隐者也；进为而抚世，用于时者也。观此一句，其意何尝不欲用世？何尝不以动静为一？

静而圣，动而王，无为也而尊，朴素而天下莫能与之争美。夫明白于天地之德者，此之谓大本大宗，与天和者也；所以均调天下，与人和者也。与人和者，谓之人乐；与天和者，谓之天乐。

静则为圣，动则为王，即是内圣外王四字。无为也而尊，尊，贵也，言天下之道莫贵于无为也。朴素，无文采也，虽若朴素，而天下之美莫过于此，故曰朴素而天下莫能与之争美。明白者，言晓然如此也。若知此天地之德，则可以与天为徒，故曰与天和者也。和，合也。大本大宗，即是赞美自然之德，与自本自根意同。均调天下，则与人合，亦犹尧曰：子，天之合也；我，人之合也。既曰天和人和，又曰人乐天乐，鼓舞发越，其笔势大抵如此。

庄子曰：吾师乎！吾师乎！齑莫物而不为戾，泽及万世而不为仁，长于上古而不为寿，覆载天地刻雕众形而不为巧，此之谓天乐。

此数句与大宗师篇同，却又著庄子曰三字。前曰许由之言，今以为自言，可见件件寓言，岂可把作实话看？

故曰：知天乐者，其生也天行，其死也物化，静而与阴同德，动而与阳同波。故知天乐者，无天怨，无人非，无物累，无鬼责。故曰：其动也天，其静也地，一心定而王天下。其鬼不祟，其魂不疲，一心定而万物服。言以虚静推于天地，通于万物，此之谓天乐。天乐者，圣人之心以畜天下也。

天行，行乎天理之自然也。物化，随万物而化也。静则为阴，动则为阳。同波，同流也。圣门只曰不怨天，不尤人，此又添无物累，无鬼责两句，愈自精神。鬼出而见于人则曰祟。其鬼不祟，言神藏而不露也。其魂不疲，言精神不倦也。曰鬼曰魂，即精神是也。心定则精神自定，万物自服。以虚静之理而行于天地万物之间，故曰推于天地而通于万物。以畜天下，即以善养人者服天下也。

夫帝王之德，以天地为宗，以道德为主，以无为为常。无为也，则用天下而有余；有为也，则为天下用而不足。故古之人贵夫无为也。上无为也，下亦无为也，是下与上同德，下与上同德则不臣；下有为也，上亦有为也，是上与下同道，上与下同道则不主。上必无为而用天下，下必有为为天下用，此不易之道也。

天地道德，皆无为之理而已。此段又将无为与有为对说，以无为为君之道，以有为为臣之道。下与上同德则不臣者，言臣当劳也；上与下同道则不主者，言君当佚也。用天下，君也；为天下用，臣也。如此说，臣、主又是一意，不可与在宥篇天道、人道同说。若如此拘泥，便读庄子不得。且如此篇，既言君当无为，臣当有为，而前章又曰明此以北面，舜之为臣也，又曰以此进为而抚世，则功大名显，则臣道亦无为矣，岂其说自相戾乎？所以道若如此拘泥，则读庄子不得。

故古之王天下者，知虽落天地，不自虑也；辩虽雕万物，不自悦也；能虽穷海内，不自为也。天不产而万物化，地不长而万物育，帝王无为而天下功。故曰：莫神于天，莫富于地，莫大于帝王。故曰：帝王之德配天地。此乘天地，驰万物，而用人群之道也。

落天地，言笼络也，络与落同。雕万物者，言其巧也。万物自生，非天生之，万物自长，非地长之，故曰天不生，地不长。帝王以无为而成天下之功，亦与天地同也。乘天地者，犹曰乘六龙以御天也。驰万物者，役使群动也。此段只是赞说君道无为。

本在于上，末在于下；要在于主，详在于臣。三军五兵之运，德之末也；赏罚利害，五刑之辟，教之末也；礼法度数，刑名比详，治之末也；钟鼓之音，羽旄之容，乐之末也；哭泣衰绖，隆杀之服，哀之末也。此五末者，须精神之运，心术之动，然后从之者也。末学者，古人有之，而非所以先也。

自此以下又说有为，盖以无为为本，而以有为为末。要在主，君道无为也；详在臣，臣道有为也。威武，文德之辅助，故曰三军五兵之运，德之末也。五兵，弓、殳、矛、戈、戟也。明刑以弼教，故曰赏罚利害，五刑之辟，教之末也。度数，等差也。刑名，名物也。比，类例也。详，纤悉也。礼法度数、钟鼓羽旄，皆非礼乐之本，犹曰玉帛钟鼓云乎哉也。哀之末也，即与其易也宁戚之意。此数句甚平正。精神之运，心术之动，然后从之，盖言皆由内心以生，非由外铄我也。末学者，古人有之而非所以先，此一句尤好看得庄子何尝欲全不用兵刑、礼乐？

君先而臣从，父先而子从，兄先而弟从，长先而少从，男先而女从，夫先而妇从。夫尊卑先后，天地之行也，故圣人取象焉。天尊地卑，神明之位也；春夏先，秋冬后，四时之序也；万物化作，萌区有状，盛衰之杀，变化之流也。夫天地至神，而有尊卑先后之序，而况人道乎！宗庙尚亲，朝廷尚尊，乡党尚齿，行事尚贤，大道之序也。语道而非其序者，非道也；语道而非其道者，安取道！

因上面一先字与一从字，又说许多譬喻，盖言当先者先，当后者后，皆天地自然之理也，故圣人取而法之，故曰尊卑先后，天地之行也，圣人取象焉。天地四时，亦喻说也。化作，化生也，诗言薇亦作止是也。萌，萌芽也；区，区别也，言物生而其状不同也。随时变化，先盛后衰，亦是譬喻先后之序杀等也，盛者非一时而盛，衰者非一时而衰，皆有次第，故曰盛衰之杀。因先后而及尊卑，尊卑亦先后也。行事尚贤，言任职事以贤为先也。齿爵亲贤，亦天下自然之理，故曰大道之序。安取道者，言既不知其序，又安得有道也。宗庙尚亲，昭穆世次也。

是故古之明大道者，先明天而道德次之；道德已明，而仁义次之；仁义已明，而分守次之；分守已明，而形名次之；形名已明，而因任次之；因任己明，而原省次之；原省已明，而是非次之；是非已明，而赏罚次之；赏罚已明，而愚知处宜，贵贱履位，仁贤不肖袭情。必分其能，必由其名。以此事上，以此畜下，以此治物，以此修身。知谋不用，必归其天。此之谓太平，治之至也。

此段自言为治之序，凡有九等：以天为第一，道德为第二，仁义为第三，分守为第四，刑名为第五，因任为第六，原省为第七，是非为第八，赏罚为第九。分守，职守也。刑名，名称也。刑与形同。因任，是因其所职而大任之也。原，免也。省，减也。不任其事则免之，则省去之矣。是非，旌别淑慝也。赏罚，挞以记，车服以彰之类也。庄子其言为治之序如此，不知天讨有罪，天命有德，赏罚何尝非天，岂九变而后及之！如此议论，便去圣贤远甚。但言先明天，次道德，其下又有此数节，亦不是舍粗而求精。愚知处宜，言当其任也；履位，亦犹当位也。袭，安也，安其情实，则君子小人各有所处也。必由其名，循名责实也。知谋不用，必归其天，言事事虽各有处，而无容其心，皆归于自然而已，此太平之世也。

故书曰：有形有名。形名者，古人有之，而非所以先也。古之语大道者，五变而形名可举，九变而赏罚可言也。骤而语形名，不知其本也；骤而语赏罚，不知其始也。倒道而言，迕道而说者，人之所治也，安能治人！骤而语刑名赏罚，此有知治之具，非知治之道；可用于天下，不以用天下，此之谓辩士，一曲之人也。礼法数度，刑名比译，古人有之，此下之所以事上，非上之所以畜下也。

书，古书也。古书之中虽有形名之说，而未尝舍本以求末，故曰非所以先。若不知先后，骤然而言之，则失其本始矣。倒，倒置也；迕，逆也。若逆此自然之道，倒置其说，则是治于人者，是为天下用也，非用天下者也。以刑名赏罚为治之具，以分守仁义为治之道，何尝差错！但说得衮杂尔。一曲，一偏也。上所以畜下，则是君道；下所以事上，则是臣道。

昔者舜问于尧曰：天王之用心何如？尧曰：吾不敖无告，不废穷民，苦死者，嘉孺子而哀妇人。此吾所以用心已。舜曰：美则美矣，而未大也。尧曰：然则何如？舜曰：天德而出宁，日月照而四时行，若昼夜之有经，云行而雨施矣。尧曰：然则胶胶扰扰乎！子，天之合也；我，人之合也。夫天地者，古之所大也，而黄帝尧舜之所共美也。故古之王天下者奚为哉？天地而已矣。

敖，嫚侮也。苦，哀怜之也。嘉，善之也。妇人，寡妇也。既与孺子对说，虽无寡字而意自明。天德，自然之德也。出宁者，首出庶物，万国咸宁也。日往则月来，寒往则暑来，日月照而四时行也。既昼而夜，夜而复昼，常常如此。经，常也。云行雨施，随时自然。此皆形容无为而为之意。胶胶扰扰，言挠乱也。尧曰我之所为，未及于汝，未免自为挠乱，所以只合于人而未合于天也。然则下三句，谓尧自叹之辞也。天地者，古之所大，言天地自然之理，自古及今，莫大于此也。共美者，共好之也。王天下者无他为，但法天地则可矣。前言尧舜，既有抑扬，此又与黄帝同说，殊无轻重，若泥其名字，则窒碍不通矣。

孔子西藏书于周室，子路谋曰：由闻周之征藏史有老聃者，免而归居，夫子欲藏书，则试往因焉。孔子曰：善。往见老聃，而老聃不许，于是𬙆十二经以说。老聃中其说，曰：太谩，愿闻其要。孔子曰：要在仁义。老聃曰：请问仁义人之性邪？孔子曰：然。君子不仁则不成，不义则不生。仁义真人之性也，又将奚为矣！老聃曰：请问何谓仁义？孔子曰：中心物恺，兼爱无私，此仁义之情也。老聃曰：意！几乎后言！夫兼爱不亦迂乎！无私焉乃私也。夫子若欲使天下无失其牧乎？则天地固有常矣，日月固有明矣，星辰固有列矣，禽兽固有群矣，树木固有立矣。夫子亦放德而行，循道而趋，已至矣，又何偈偈乎揭仁义，若击鼓而求亡子焉？意，夫子乱人之性也。

西藏书于周室者，言西至周而欲观其藏书也。𬙆，反复言之也。中其说者，言方及半，而老子以为太繁。太谩，言太汗漫也。物恺者，以物为乐，与物为一之意也。后言，犹曰浅近之言也。几乎，危乎也，物之不齐，何由兼爱，此迂曲难行之说也。才有无私之名，胸中便有个私字，有此无私字，便是有心，故曰无私焉，乃私也。牧，养也。欲使天下无失其所养，则天地之间，物物皆有自然之造化，何可容力！但当依放自然之德，循行自然之道，能如此，已为极矣，故曰已至矣。亡子，逃也。击鼓而求，言劳苦而惊动世俗也，如此乃是乱人之性，故叹而言之。意，叹也。夫子，犹吾子也。偈偈，劳力之貌。

士成绮见老子而问曰：吾闻夫子圣人也，吾固不辞远道而来愿见，百舍重趼而不敢息今。吾观子非圣人也。鼠壤有余蔬而弃妹，不仁也。生熟不尽于前，而积敛无崖。老子漠然不应。士成绮明日复见，曰：昔者吾有刺于子，今吾心正郤矣，何故也？老子曰：夫巧知神圣之人，吾自以为脱焉。昔者子呼我牛也而谓之牛，呼我马也而谓之马，苟有其实，人与之名而弗受，再受其殃。吾服也恒服，吾非以服有服。

百舍重趼而不敢息。言其劳也。趼，足跟厚皮也。食蔬之余，弃于鼠壤，暗昧不明之地，妹与昧同，暗也。是不爱物也，故以为不仁。生熟不尽于前，而积敛无崖。言其积蓄有余也。生熟者，生物熟物。在目前者，用不尽也，犹且收积不已，故曰积敛无崖。老子漠然不应，是以不答答之也。刺者，讥也；郤，退也。向有所讥，今其心尽退然无有，谓既见之后，忽然有觉也。巧知神圣，有为之学也。脱者，离也，言出乎其上也。我既无心，呼马呼牛，听汝而已。苟有其实，人与之名而弗受，再受其殃。此一句最纯粹。我若实有此事，人以讥我，而我乃拒之，是两重罪过也，即是耻过作非，又翻出此语。服，行也。吾之所行，常常如此，非以为当行而行之，谓不自知也。故曰吾服也恒服，吾非以服有服，即非曰静也善故静之意却如此。下四个服字，皆是奇笔。处。

士成绮鴈行避影，履行遂进，而问：修身若何？老子曰：而容崖然，而目冲然，而颡頯然，而口阚然，而状义然，似系马而止也。动而持，发也机，察而审，知巧而睹于泰，凡以为不信。边境有人焉，其名为窃。

鴈行避影，形容其侧身之貌。履行，一步蹑一步也。履行遂进，形容其蹑足渐行渐进之貌。崖然，有崖异之状。冲然，有突视之状。阚然，口呿之状。义然，坚固之状。马性欲驰，虽系止而自有奔突之意，即坐驰之意也，形容得最好。动而持，举动之间有矜持之貌也。发也机，即所谓其发若机括，其司是非之谓也。察而审者，好用明察而又精审，略不藏蓄也。知巧而睹于泰，自恃其智巧而骄泰之意见于外也。凡此十事，皆不诚所致，故曰凡以为不信。不信，不诚实也。若见实理，则无此病矣。边境之间若有此等人，必指之以为贼，谓其机心太重，不循乎自然，处世能招祸也。

夫子曰：夫道，于大不终，于小不遗，故万物备。广广乎其无不容也，渊乎其不可测也。形德仁义，神之末也，非至人孰能定之！

夫子，老子也。大而无极曰大不终，细而无余曰小不遗，即语大莫能载，语小莫能破也。万物不能外此道，故曰万物备。广广乎，大也；渊乎，深也。形而为德，为仁为义，皆其妙用之余也。形，形见也；神，妙用也。定，审定也。非至人孰能定其本末也！

夫至人有世，不亦大乎？而不足以为之累。天下奋柄而不与之偕，审乎无假而不与利迁，极物之真，能守其本，故外天地，遗万物，而神未尝有所困也。通乎道，合乎德，退仁义，宾礼乐，至人之心有所定矣。

有世，有天下也，虽有天下之太，而不足累其心。柄，权也。虽奋而执天下之柄，此心亦不与之偕往，言心不动也。不为利迁，言不计利害也。究极万物真实之理，故能守其本然之静。外天地，遗万物，不动于外也。其心不动，神又何所困乎！通，同也。道德，自然也。退仁义，以仁义为后，而非其所先也。宾礼乐，所主者情性，而礼乐为宾也。定，静也，此至人之心所以静定也。

世之所贵道者，书也。书不过语，语有贵也。语之所贵者意也，意有所随。意之所随者，不可以言传也，而世因贵言传书。世虽贵之哉，犹不足贵也，为其贵非其贵也。故视而可见者，形与色也；听而可闻者，名与声也。悲夫！世人以形色、名声为足以得彼之情！夫形色名声果不足以得彼之情，则知者不言，言者不知，而世岂识之哉？

书能载道，世所以贵之，然贵在道而不在书也。以道为言，故其言可贵，然所贵者意，而不在言。随，向也。意之所向，言不得而传，则言之与书皆不足贵矣。以此为贵，皆不足贵，故曰为其贵非其贵也。名，名言也。形色则可见，名声则可闻，道岂有形色名声哉？以不可见不可闻之道，而世人欲以见闻得其实，可悲也哉！情，实也。果，断也。见闻断然不足以得之，故知道者必不言，而有言者必非知道者也。今世之人，其识见岂及此，所以可悲也。

桓公读书于堂上，轮扁斲轮于堂下，释椎凿而上，问桓公曰：敢问公之所读者，何言邪？公曰：圣人之言也。曰：圣人在乎？公曰：已死矣。曰：然则君之所读者，古人之糟魄已夫！桓公曰：寡人读书，轮人安得议乎！有说则可，无说则死。轮扁曰：臣也以臣之事观之。斲轮，徐则甘而不固，疾则苦而不入。不徐不疾，得之于手而应于心，口不能言，有数存焉于其间。臣不能以喻臣之子，臣之子亦不能受之于臣，是以行年七十而老斲轮。古之人与其不可传也死矣，然则君之所读者，古人之糟魄已夫！

此段只前段之意，谓道不可以言传，而设喻如此，极为精妙。甘，滑也；苦，涩也；徐，宽也；疾，紧也。宽则甘滑易入而不坚，紧则涩而难入。要得不宽不紧，自有分数存乎其间，但是说不出。虽父之于子，亦不可传。书载古人之言耳，其人不存，则其不可传者何从得之？糟粕之𫗦，岂知酒味哉？道而可献，人莫不以献诸其君；道而可传，人莫不以传于其子，亦此意也。大凡著书所载所言，必非一事。此书翻来覆去，只说一个自然之理，而撰出许多说话，愈出愈奇，别无第二题目。若如此看，愈见庄子不可及处。读佛书者亦然。

南华真经口义卷之十五