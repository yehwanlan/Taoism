# 外篇骈拇

外篇骈拇

骈拇枝指，出乎性哉！而侈于德。附赘县疣，出乎形哉！而侈于性。多方乎仁义而用之者，列于五藏哉！而非道德之正也。是故骈于足者，连无用之肉也；枝于手者，树无用之指也；多方骈枝于五藏之情者，淫僻于仁义之行，而多方于聪明之用也。

拇，足大指也。指，手指也。骈，合也。枝，旁生也。与生俱生曰性，人所同得曰德。骈拇枝指，皆病也，本出于自然，比人所同得者则为侈矣。侈，剩也。似此性、德字义，皆与圣贤稍异。附赘县疣，亦病也。骈枝则生而有之，赘疣生于有形之后，故曰出于形而侈于性。多方，多端也。用之，用之于外也。列于五藏哉，言非出于内也。非道之自然，故曰非道德之正。告子言义外，庄子则并以仁为外矣。以仁义为淫僻，而与聪明并言，皆以为非务内之学，故但见其多事，多方，犹多事也。

是故骈于明者，乱五色，淫文章，青黄黼黻之煌煌非乎？而离朱是已。多于聪者，乱五声，淫六律，金石丝竹黄钟大吕之声非乎？而师旷是已。枝于仁者，擢德塞性以收名声，使天下簧鼓以奉不及之法非乎？而曾史是已。骈于辩者，累瓦结绳窜句，游心于坚白同异之间，而敝跬誉无用之言非乎？而杨墨是已。故此皆多骈旁枝之道，非天下之至正也。

五色文章青黄黼黻，古者以养目，而庄子以为乱淫，故曰骈于明，即老子五色令人目盲之意。离朱，明者也，若以为非乎？而用明之人则以为是矣，故曰非乎？而离朱是已。多于聪，意亦然，盖以礼乐为外物也。擢，抽也；塞，犹言茅塞也。德性本静，而强于为仁，是擢德而塞性也。法，礼法也；不及者，人所难及也，

使人行难行之法，故曰使天下簧鼓以奉不及之法。簧鼓，以言语簧惑鼓动之也。以瓦而累，以绳而结，事之无益者，辩者之多言，连牵不已，累叠无穷而无意味，故以累瓦结绳比之。窜定，犹言修改也，修改其言句以为辩，故曰窜句，游心于坚白同异之间。敝，劳也；跬，音企，𫏋跂也。其言皆无用，而称誉自喜，徒自劳苦，故曰敝跬以誉无用之言。若以为非乎？而杨墨之徒则以为是矣。多骈旁枝，犹言余剩也。自然之道，本无多端，此皆余剩之事，非至正也。至正者，本然之理也。

彼正正者，不失其性命之情。故合者不为骈，而枝者不为跂；长者不为有余，短者不为不足。是故凫胫虽短，续之则忧；鹤胫虽长，断之则悲。故性长非所断，性短非所续，无所去忧也。意仁义其非人情乎！彼仁义何其多忧也！

正正者，犹言自然而然也，自然而然，则不失其性命之实理，虽合而不为骈，虽枝而不为跂，虽长而不为有余，虽短而不为不足。此数句极有味，即前所谓天下莫大于秋毫之末，而泰山为小也。跂，起也，有所跂则不平，贴不平贴则不自在。看他这般下字，岂苟然哉！性长性短，言长短出于本然之性也。长短性所安，无忧可去也。凫鹤之喻最佳。意与噫同，叹也。以凫鹤二端言之，则仁义多端，非人情矣，故叹而言之。使仁义出于自然，则不如是其多忧矣。多忧者，言为仁义者多忧劳也。庄子之为此言，自孔孟而上，以至尧舜禹汤，皆在讥侮之数。

且夫骈于拇者，决之则泣；枝于手者，龁之则啼。二者或有余于数，或不足于数，其于忧一也。今世之仁人，蒿目而忧世之患；不仁之人，决性命之情而饕贵富。故意仁义其非人情乎？自三代以下者，天下何其嚣嚣也！

手足之骈枝，虽皆为病，而不可强去之，去之则为忧苦矣。枝，多一指也，故曰有余于数；骈合二指而不可分，故曰不足于数。蒿目者，半闭其目也，欲闭而不闭，则其睫蒙茸然，故曰蒿目。蒿者，蓬蒿之蒿也，蒿目有独坐忧愁之意，此庄子下字处。忧世之患而自劳，仁人也；贪饕富贵而破坏其性情，不仁之人也。二者皆为自苦，故并言之。又叹曰：仁义非人情乎，言如此看来，仁义信非出于本然也。嚣嚣，嘈杂也，三代而下，此说盛行，何其嘈杂也！

且夫待钩绳规矩而正者，是削其性也；待绳约胶漆而固者，是侵其德也；屈折礼乐，呴俞仁义，以慰天下之心者，此失其常然也。

性，自然也；德，自得于天也。皆非人力所为，若必得修为而后正，则是自戕贼矣。钩绳、绳约、胶漆，皆修为之喻也。侵削，戕贼也；固，定也。屈折其身以为礼乐，呴俞其言以为仁义，欲以此慰天下之心，皆是失其本然之理，故曰失其常然。呴俞，犹妪抚也。

天下有常然。常然者，曲者不以钩，直者不以绳，圆者不以规，方者不以矩，附离不以胶漆，约束不以𬙊索。故天下诱然皆生而不知其所以生，同焉皆得而不知其所以得。故古今不二，不可亏也。则仁义又奚连连如胶漆𬙊索而游乎道德之间为哉？使天下惑也！

常然以下数语，与合者不为骈，枝者不为跂以下意同。曲直方圆，或附或离，或加约束，皆当出于自然而不用人力，则为正理。诱与莠同，莠然而生者，孰生之？物之所同者，孰与之？皆自然也，故曰不知其所生，不知其所得。古今不二者，一也。不可亏者，亘古穷今，不加损也。连连，不已也；胶漆，自固泥也；𬙊索，自拘束也。离性以为仁义，为之不已，则固泥拘束，何以游于道德之门，徒以惑天下也。庄子与孟子同时，孟子专言仁义，庄子专言道德，故其书专抑仁义而谈自然，亦有高妙处，但言语多过当。大抵庄子之所言仁义，其字义本与孟子不同，读者当知，自分别可也。

夫小惑易方，大惑易性。何以知其然邪？自虞氏招仁义以挠天下也，天下莫不奔命于仁义，是非以仁义易其性与？故尝试论之，自三代以下者，天下莫不以物易其性矣。小人则以身殉利，士则以身殉名，大夫则以身殉家，圣人则以身殉天下。故此数子者，事业不同，名声异号，其于伤性以身为殉，一也。

惑，迷也。方，四方也。小迷则东西南北易位矣，大惑则失天地之性矣。借上句以形下句。招，犹今人言招牌也。立仁义之名以挠乱天下，使天下之人皆趋于仁义。奔命，为其所使而奔趋也。知仁义而不知道德，是以外物易其性也。在小人则殉利，在君子则殉名，卿大夫则殉其家，人主则殉天下。殉，从也，忘其身以从之曰殉。若庄子之意，则天下、国家、名利均为外物也。以天下、国家与名利并言，以小抑大，以下抑高，此书之中大抵如此。数子者，指上言圣人、大夫、士、小人也。事业名声虽不同，而其忘身伤性则一，此皆殉物之失也。

臧与谷二人相与牧羊而俱亡其羊。问臧奚事，则挟策读书；问谷奚事，则博塞以游。二人者事业不同，其于亡羊均也。伯夷死名于首阳之下，盗跖死利于东陵之上，二人者所死不同，其于残生伤性均也。奚必伯夷之是而盗跖之非乎？天下尽殉也。彼之所殉仁义也，则俗谓之君子；其所殉货财也，则俗谓之小人。其殉一也，则有君子焉，有小人焉。若其残生损性，则盗跖亦伯夷已，又恶取君子小人于其间哉！

博塞、读书，二事之美恶不同，而亡羊则均，此喻最佳。挟策，即执卷也。投琼曰博，不投琼曰塞。琼犹今骰子也，亦曰齿，亦曰目。塞与赛同。伯夷、盗跖，庄子岂不知其贤否，特借此以立言，此皆是其过当处。君子小人虽异，而残生损性则一，其意主于讥君子，故借小人以形之，是皆以小抑大，以下抑高之意也。

且夫属其性乎仁义者，虽通如曾史，非吾所谓臧也；属其性于五味，虽通如俞儿，非吾所谓臧也；属其性乎五声，虽通如师旷，非吾所谓聪也；属其性乎五色，虽通如离朱，非吾所谓明也。吾所谓臧，非仁义之谓也，臧于其德而已矣；吾所谓臧者，非所谓仁义之谓也，任其性命之情而已矣；吾所谓聪者，非谓其闻彼也，自闻而已矣；吾所谓明者，非谓其见彼也，自见而已矣。夫不自见而见彼，不自得而得彼者，是得人之得而不自得其得者也，适人之适而不自适其适者也。夫适人之适而不自适其适，虽盗跖与伯夷，是同为淫僻也。余愧乎道德，是以上不敢为仁义之操，而下不敢为淫僻之行也。

属性，犹言留意也。曾，曾子也，讳参。史，子鱼也，名鳅，以俞儿师旷、离朱而比曾、史，亦是以下抑高之意。臧，善也，言虽如此，非吾所善也。善于其德，任其性命之情，即顺自然也。此数语之中，如所谓聪者，非谓其闻彼也，自闻而已矣；所谓明者，非谓其见彼也，自见而已矣。一大藏经不过此意，安得此语？若此等语，皆其独到不可及处。这一彼字不是轻可下得，禅家所谓狂犬逐块，所谓幻花又生幻果，便是这个彼字。自得其得，自适其适，即自见自悟也，大抵分别本心与外物耳，不得其本心而驰惊于外，则皆为淫僻矣。自闻自见，若在吾书，即论语所谓默而识之，易所谓默而成之，不言而信，孟子所谓施于四体，不言而喻，伊川春秋传序曰优游涵泳，默识心通，皆是此意，但说得平易尔。晦翁惩象山之学，谓江西学者皆扬眉瞬目，自说悟道，深诋而力辟之。故论语集解以识音志曰默而记之尔。孟子不言而喻，亦曰不待人言而自喻，不肯说到顿悟处，盖有所惩而然，非语、孟二书之本旨也。若以伊川默识心通之语观之，岂得音志。乎？然学道者，若用功之时，常有等待通悟之心，比尤不可。所谓执迷待悟，则隔须弥山矣。顿渐自有二机，不可谓有渐而无顿，亦不必人人皆自顿悟得之。仲弓之持敬，渐；颜子之克己复礼，顿也。不然，何以曰一日克己复礼，天下归仁焉？仁何物也？一日而得之，非顿悟而何？看此数语，先提起一句曰克己复礼为仁，乃曰一日克己复礼，天下归仁焉，又曰为仁由己，由人乎哉？语势起伏，便与禅家答话一同。子细吟玩，方见其味。颜子既于言下领略，乃曰请问其目，此即禅家所谓如何保任之时。四非、四勿，便是尽心、知性、知天之下继以存心、养性、事天、修身、俟命之事也。其曰为仁由己，即禅家所谓此事别人著力不得也。先师尝曰：佛书最好证吾书，证则易晓也。上不敢为仁义之操，是为善无近名也；下不敢为淫僻之行，是为恶无近刑也。道德，自然也。余恐有愧于道德，虽不为近刑之事，亦不为近名之事，近名则非自然矣。故曰：余愧乎道德，是以上不敢为仁义之操，而下不敢为淫僻之行也。观庄子此语，何尝不正心修身？其戏侮尧、舜、夫子、曾、史、伯夷，初非实论，特鼓舞其笔端而已。塘东刘叔平向作庄骚同工异曲论曰：庄周，愤悱之雄也。乐轩先生甚取此语。看来庄子亦是愤世疾邪而后著此书。其见既高，其笔又奇，所以有过当处。太史公谓其善属书离辞，指事类情，用剽剥儒墨，虽当世宿学不能自解免也。其言洸洋，自恣以适己。此数句真道著庄子。