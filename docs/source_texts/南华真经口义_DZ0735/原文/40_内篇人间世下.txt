# 内篇人间世下

内篇人间世下

故《法言》曰：无迁令，无劝成。过度，益也。迁令劝成殆事，美成在久，恶成不及改，可不慎与！且夫乘物以游心，托不得已以养中，至矣！何作为报也？莫若为致命。此其难者。

到此又引古书之言，就奉使事上结。令，君命也。无迁移其令，即所谓传其常情也。若受其命令而私欲图成，或至迁改其说，则不可。事之成不成，亦听其自然，不可强欲其成，故曰无劝成。益，求多也。才于平常心上起个过当之念，便是有求益之心，此便不可。过度者，过其常度，即过当也。迁令劝成，皆是过度之念，则其谋事也必危，故曰殆事。人之相与要好极难，初非一日可成，必须悠久而后定，故曰美成在久。一言之不相投，一事之不相顺，有不转步而便成恶者，故曰恶成不及改。此意盖谓要相恶甚易，要相好甚难，所以尤当慎也。我若乘事物之自然，而游其心于自然，托不得已而应之意，以养其中心，则此为极至矣，又何必有所作为而后归报邪？报，反命也，作为过度以求益也。致命者，言以真实而致君命于卫也。言汝之行也，莫若只以真实致其君之命而已，不可过为思虑，论其成与不成也。即此真实致命，便是难能之事，汝须要能尽此方可。就此又著一难字，盖谓处此亦难矣，所谓游于彀中。中央者，中地也。此篇名以《人间世》者，正言处世之难也。看这一段，曲尽世情，非庄子性地通融，何以尽此曲折？说者以庄老只见得道心惟微一截，无人心惟危一截，此等议论，果为如何？但读其书未子细尔。

颜阖将傅卫灵公太子，而问于蘧伯玉曰：“有人于此，其德天杀。与之为无方，则危吾国。与之为有方，则危吾身。其知适足以知人之过，而不知其所以过。若然者，吾奈之何？”蘧伯玉曰：“善哉问乎！戒之慎之！正汝身哉！形莫若就，心莫若和。虽然之二者有患。就不欲入，和不欲出。形就而入，且为颠为灭，为崩为蹶。心和而出，且为声为名，为妖为孽。彼且为婴儿，亦与之为婴儿；彼且为无町畦，亦与之为无町畦；彼且为无崖，亦与之为无崖。达之，入于无疵。

颜阖将为太子之傅而求教于伯玉。有人于此者，指太子也。其德天杀，犹言天夺其鉴也。杀，犹销铄也，陨霜杀草之杀，言其德性为造物所销铄也。无方，无法度也，言彼为败度败德之事，纵而不问，则将来必危吾国，若欲救正之，则其祸必先及我。太子之智，能知人之过，而自为过恶，则不知改。奈之何者，吾无如之何也。正汝身者，言且就自家身上理会起。就，从也，随顺之也。和，调和也，诱导之也。外为恭敬随顺之形，而内则尽我调和诱导之心，故曰形莫若就，心莫若和。莫若者，言求其方法，无出于此也。虽然一转又妙。之二者，和与就二者也。随顺而与之为一，则是就而入也。有诱导之心，而圭角稍露，则是和而出也。就而至于入，则和自家都放倒了，故曰为颠为灭，为崩为蹶。和而至于声名，出则彼必忌害，必成殃祸，故曰为声为名，为妖为孽。此处文最奇。婴儿者，如无知小儿然也。无町畦者，无畔岸也，言其跌荡而无绳准也。无崖者，无涯际也，言为事不思到尽处如何也。婴儿、无町畦、无崖，皆是形容无知妄为之人。彼方如此无知，如此妄为，我且顺之，故曰亦与之。到其有可觉悟处，就加点化，使之跃然醒悟，或可以入无疵之地。达之者，觉悟之也。无疵者，无过也。昔艾轩于此尝言莆中旧有人，父死不葬，荡其田业以恣所欲，田且尽，亲戚悯之，敛钱以给其葬。彼阳相许，又以其钱行前所为，众亲皆忿之。有族人焉，出而与之游，任其所为。一夕酣饮，至于极欢，抚其背曰：“人不堪其忧，回也不改其乐。”其人翻然而悟，恸哭而归，遂葬其父，卒为善人。正此处道理。

汝不知夫螳螂乎？怒其臂以当车辙，不知其不胜任也，是其才之美者也。戒之慎之！积伐而美者以犯之，几矣！汝不知夫养虎者乎？不敢以生物与之，为其杀之之怒也。不敢以全物与之，为其决之之怒也。时其饥饱，达其怒心。虎之与人异类而媚养己者，顺也。故其杀者，逆也。夫爱马者，以筐盛矢，以蜄盛溺。适有蚊虻仆缘，而拊之不时，则缺衔毁首碎胸，意有所至，而爱有所亡，可不慎邪！

此下又说几个譬喻。螳螂恃其才之美，欲以其臂当车辙，此喻小才自矜以当大事，鲜不败者。积，屡也。伐，夸也。几，危也。屡夸其才美以犯世之忌者，必危其身，故曰积伐而美者，以犯之几矣。虎之性易怒，故养之者必调和去其怒心，以虎而于养己者，亦有媚爱之意。此无他，只是顺之而已，若逆之，则必为所伤矣，故曰其杀者逆也。筐，竹器也。蜄，灰泥之器也。以此盛其屎溺，可谓爱之。忽有蚊虻聚于其身，不能随时搏拊而去之，则其马必至，决去衔勒，毁碎其身首上辔络月题之类，此其中心之怒忽然而至，则前日之爱皆忘之矣。仆缘者，仆仆然缘聚也。亡，与忘同。此盖美成在久，恶成不及改之意。人之相处，有终身从游，而一语至于为仇者，此言处世之难也。看叶公子高与颜阖二段，便见此篇名作《人间世》分晓。

匠石之齐，至乎曲辕，见栎社树。其大蔽牛，絜之百围，其高临山，十仞而后有枝，其可以为舟者旁十数。观者如市，匠伯不顾，遂行不辍。弟子厌观之，走及匠石，曰：“自吾执斧斤以随夫子，未尝见材如此其美也。先生不肯视，行不辍，何邪？”曰：“已矣，勿言之矣！散木也，以为舟，则沈；以为棺椁，则速腐；以为器，则速毁；以为门户，则液𣗊；以为树，则蠹。是不材之木也，无所可用，故能若是之寿。”匠石归，栎社见梦曰：“汝将恶乎比予哉？若将比予于文木邪？夫柤梨橘柚果蓏之属，实熟则剥则辱，大枝折，小枝泄。此其以能苦其生者也，故不终其天年而中道夭，自掊击于世俗者也。物莫不若是。且予求无所可用久矣，几死，乃今得之，为予大用。使予也而有用，且得有此大也邪？且也若与予也，皆物也，奈何哉其相物也？而几死之散人，又恶知散木！”

曲辕，山名也。栎，木名也，社之中有此栎木也。《论语》曰：“夏后氏以松，周人以栗。”古者社中皆必以大木为主。絜之，以手量之也。两手合而围之为一围。百围，大也。十仞，高也。枝可为舟，则其身可知矣。厌观者，言观至于厌足而后已也。散木者，言无用散弃之木也。液𣗊，其液出而𣗊𣗊然也。树，柱也，立木以为柱，故曰树。文木者，言木之可观而可为用者也。栎社见于匠石之梦曰：“汝以我为散木，则是以文木而比量我也。”柤梨、橘柚果蓏，皆文木之可食者，故为人摧折，是以其能而害其生。能者，可用之才也。吾之求无所用久矣，而汝乃今知之，几死，骂匠石之言也，犹今人骂人以半死汉也。为予大用者，言我之无用，乃我之大用，所以全其生也。我若有用，则人伐之久矣，又安能至此大乎！且也，只是且字之意，添个也字。若与予皆物者，匠石虽人，我虽栎树，皆天地间一物，汝何独以物相讥！故曰若与予也皆物也，奈何哉其相物也！一句之中，四个也字，一个哉字，此皆庄子文奇处。汝亦无用之人，何讥我无用之木！故曰几死之散人，又恶知散木！

匠石觉而诊其梦。弟子曰：“趣取无用，则为社何邪？”曰：“密！若无言！彼亦直寄焉，以为不知己者诟厉也。不为社者，且几有翦乎！且也彼其所保与众异，而以义誉之，不亦远乎！”

诊，占也。弟子闻其梦中之言，乃曰：此木之志趣，若取于无用，则何必用而为社！密者，犹言汝闭口勿言也。彼，指栎也。其所以为社者，亦直寄寓而已，岂料今日又为汝不知己之人以为社而诟厉之！诟，骂。厉，责辱也。使其纵不为社，亦岂有人翦伐之！彼之所保，自与众人不同，而汝乃以义理求其毁誉，相去远矣。所保，犹言所守也。且几有翦乎，此几字与殆字同意。

南伯子綦游乎商之丘，见大木焉有异，结驷千乘，隐将芘其所藾。子綦曰：“此何木也哉？此必有异材夫！仰而视其细枝，则拳曲而不可以为栋梁；俯而视其大根，则轴解而不可以为棺椁；咶其叶，则口烂而为伤；嗅之，则使人狂酲三日而不已。”子綦曰：“此果不材之木也，以至于此其大也。嗟乎！神人以此不材！宋有荆氏者，宜楸、柏、桑。其拱把而上者，求狙猴之杙者斩之；三围四围，求高名之丽者斩之；七围八围，贵人富商之家求禅傍者斩之。故未然其天年，而中道夭于斧斤，此材之患也。故《解》之以牛之白颡者，与豚之亢鼻者，与人有痔病者，不可以适河。此皆巫祝以知之矣，所以为不祥也。此乃神人之所以为大祥也。”

此段与前段同，但就中又䌷绎数句别说话。见大木焉有异者，言其大有异于寻常也。虽有千乘之驷马，隐于此树之下，而求其所阴藾，亦能芘之，故曰隐将芘其所藾。芘，自我芘物也。藾，彼求荫于我也。轴解，不实也，如今芋茎然。咶，食纸反。以舌咶之，则烂人之口。以鼻嗅之，则著人如醉，言其臭也。此木惟其不材，所以能全其生，至于如此其大。古之神人所以全其生者，亦以此不才而已，故曰神人以此不才。嗟乎，叹美而言之也。

荆氏，地名也。楸、柏、桑三者，可用之木也。前言可食之木，此言可用之木。宜，地气所宜也。杙，桩也。丽，屋栋也。高名，大家也。高明之家，鬼瞰其室，二字本同，但明字音同而字异耳。禅傍，为棺用也，言此地所宜之木，或拱把而见伐，或三围四围而见伐，或八围七围而见伐，言不可得而留。惟其有可用，所以自祸如此。《解》古巫祝者书名也。《解》之中有曰：“牛白颡者，豚额折而鼻高者，皆不可以祭河。”古者或以人祭河，如西门豹之事，故添痔病一句。庄子好奇，专要添此等说话。适者，往也，言不可以之往祭于河也。此三者之不可用，巫祝之人皆以为不祥，而不知惟其不祥，所以免杀身之祸，其在神人观之，则此不祥乃大祥也。凡此二段，皆言处世之难，若求以自见于世，必招祸患，故以此譬之。

支离疏者，颐隐于齐，肩高于顶，会撮指天，五管在上，两髀为胁。挫针治挫，足以糊口，鼓策播精，足以食十人。上征武士，则支离攘臂于其间；上有大役，则支离以有常疾不受功；上与病者粟，则受三钟与十束薪。夫支离其形者，犹足以养其身，终其天年，又况支离其德者乎！

支离，身体无收拾之貌。疏，其名也。颐，下而至脐，其身曲也，肩反出于顶上。会撮，椎髻也，五脏之管皆属于背，背曲则管向上也。两髀，腿两边也，背曲身下则髀似其胁也。此形容一废疾之人尔。挫针，缝衣也。治挫，浣衣也，以此为糊口之计。鼓策，以箕簸米也，播去其粗而得精米，故曰播精。足以食十人，言其速也。征，召。武士，选战者也。攘臂于其间，言选择不及己也。大役，工役也。不受功，不以此事贵之也。功，如左氏晋人城杞，赋功于诸侯。战役之事既皆得免，而又以病得粟与薪，此亦以不才自全之意。支离其德，言至人之德亦如此。支离者，以无用为大用也，此与不才之木亦同意。

孔子适楚，楚狂接舆游其门曰：凤兮凤兮，何如德之衰也？来世不可待，往世不可追也。天下有道，圣人成焉。天下无道，圣人生焉。方今之时，仅免刑焉。福轻乎羽，莫之知载。祸重乎地，莫之知避。已乎已乎，临人以德。殆乎殆乎，画地而趋。迷阳迷阳，无伤吾行！吾行郤曲，无伤吾足！山木自寇也，膏火自煎也。桂可食，故伐之。漆可用，故割之。人皆知有用之用，而莫知无用之用也。

此段因《论语》所有，借以讥侮圣门也。来世既不可待，已往之世又不可追，既生斯世而为斯人，时既不可为，则当自晦而已。于此而强怀救世之意，非知时者也。故曰：德衰，天下有道，则圣人可以成其功。天下无道，则圣人全其生而已。方今之时，乱世也，但以苟免于刑为幸耳，又何敢他求乎？故曰：方今之时，仅免刑焉。处乱世而仅免刑以全其生，此特一羽之福，而汝亦不知有之。载，受而有之也。乱世之祸，苟及其身，常至杀戮，是重于地也，而汝亦不知避之。韩诗曰：荣华不满眼，殃祸大如屋，即此意也。已乎已乎，犹言休休也。以德自尊而下临他人，取祸之道也。殆乎，危乎也。画地而趋，言其自拘束以自苦，如画地而行焉。阳，明也。人之本性本来光明，汝迷而失之，则必至行于世而有伤。却曲者，言回护避就也。不能任真直道而行，如此回护避就，则必至于伤吾足。伤吾足者，言其不可行也。山木以有用而招斤斧之祸，是自取寇伤也。膏火以明而可用，自取煎熬。桂因可食，而后人伐之，漆因可用，而后人割之。此皆不能自隐，求名于世，以招祸患者之譬也。故曰：人知有用之用，不知无用之用。

南华真经口义卷之六