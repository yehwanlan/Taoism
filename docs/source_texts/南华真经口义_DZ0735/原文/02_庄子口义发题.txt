# 庄子口义发题

庄子口义发题

庄子，宋人也，名周，字子休，生睢阳蒙县。在战国之初，与孟子同时，隐遁而放言者也。所著之书，名以庄子，自分为三：内篇七，外篇十五，杂篇十一。虽其分别次第如此，而所谓寓言、重言、巵言三者，通一书皆然也。外篇、杂篇，则即其篇首而名之；内篇则立为名字，各有意义。其文比之外篇、杂篇为尤精，而立言之意，则无彼此之异。陈同甫尝曰：天下不可以无此人，亦不可以无此书，而后足以当君子之论。若庄子者，其书虽为不经，实天下所不可无者。郭子玄谓其不经而为百家之冠，此语甚公。然此书不可不读，亦最难读。东坡一生文字，只从此悟入。大藏经五百四十函，皆自此中䌷绎出。左丘明、司马子长诸人笔力，未易敌此，是岂可不读？然谓之难者，何也？伊川曰：佛书如淫声美色，易以惑人。盖以其语震动而见易摇也。况此书所言仁义性命之类，字义皆与吾书不同，一难也。其意欲与吾夫子争衡，故其言多过当，二难也。鄙略中下之人，如佛书所谓为最上乘者说，故其言每每过高，三难也。又其笔端鼓舞变化，皆不可以寻常文字蹊径求之，四难也。况语脉机锋，多如禅家顿宗所谓剑刃上事，吾儒书中未尝有此，五难也。是必精于语、孟、中庸、大学等书，见理素定，识文字血脉，知禅宗解数，具此眼目，而后知其言意一一有所归著，未尝不跌荡，未尝不戏剧，而大纲领、大宗旨未尝于圣人异也。若此眼未明，强生意见，非以异端邪说鄙之，必为其所恐动，或资以诞放，或流而空虚，则伊川淫声美色之喻，诚不可不惧。希逸少尝有闻于乐轩，因乐轩而闻艾轩之说，文字血脉稍知梗概，又颇尝涉猎佛书，而后悟其纵横变化之机，自谓于此书稍有所得，实前人所未尽究者。最后乃得吕吉甫、王元泽诸家解说，虽比郭象稍为分章析句，而大旨不明，因王、吕之言，愈使人有疑于庄子。若以管见推之，则此书自可独行天地之间，初无得罪于圣门者。使庄子复生，谓之千载而下子云可也。非敢进之作者，聊与诸同志者共之。鬳斋林希逸序。