# 南华真经口义卷之二十九

南华真经口义卷之二十九

鬳斋林希逸

杂篇让王

尧以天下让许由，许由不受。又让于子州支父，子州支父曰：以我为天子，犹之可也。虽然，我适有幽忧之病，方且治之，未暇治天下也。夫天下至重也，而不以害其生，又况他物乎！唯无以天下为者，可以托天下也。舜让天下于子州支伯，子州支伯曰：予适有幽忧之病，方且治之，未暇治天下也。故天下大器也，而不以易生，此有道者之所以异乎俗者也。

幽忧者，犹今言暗疾也。无以天下为者，言不欲为天子者，方可托之以天下，是有天下而不与者也。异于俗者，言其与世俗不同也。

舜以天下让善卷，善卷曰：余立于宇宙之中，冬日衣皮毛，夏日衣葛𫄨；春耕种，形足以劳动；秋收敛，身足以休食；日出而作，日入而息，逍遥于天地之间而心意自得。吾何以天下为哉！悲夫，子之不知余也！遂不受。于是去而入深山，莫知其处。舜以天下让其友石户之农，石户之农曰：捲捲乎后之为人，葆力之士也。以舜之德为未至也，于是夫负妻戴，携子以入于海，终身不反也。

捲捲自劳之貌。葆力，勤苦用力也。德为未至者，言非自然之德。二人皆逃而去之。妻以首戴，夫以背负，共携其子而逃。此二段无断语者，即与前意同。

大王亶父居邠，狄人攻之。事以皮帛而不受，事之以犬马而不受，事之以珠玉而不受，狄人之所求者土地也。大王亶父曰：与人之兄居而杀其弟，与人之父居而杀其子，吾不忍也。子皆勉居矣！为吾臣与为狄人臣奚以异？且吾闻之，不以所用养害所养。因杖荚而去之。民相连而从之，遂成国于岐山之下。夫大王亶父可谓能尊生矣。能尊生者，虽富贵不以养伤身，虽贫贱不以利累形。今世之人，居高官尊爵者，皆重失之，见利轻亡其身，岂不惑哉！

所用养者，谓资之以自养者也，即土地也。所养，百姓也。尊生者，以身为重，以外物为轻也。此讥当时患失之士。

越人三世弑其君，王子搜患之，逃乎丹穴而越国无君。求王子搜不得，从之丹穴，王子搜不肯出，越人薰之以艾，乘以玉舆。王子搜援绥登车，仰天而呼曰：君乎！君乎！独不可以舍我乎！王子搜非恶为君也，恶为君之患也。若王子搜者，可谓不以国伤生矣，此固越人之所欲得为君也。

君乎君乎，言以我为国君乎，惟无意于为君者，方可托以国，故曰越人所欲得为君也。

韩魏相与争侵地。子华子见昭僖侯，昭僖侯有忧色。子华子曰：今使天下书铭于君之前，书之言曰：左手攫之则右手废，右手攫之则左手废，然而攫之者必有天下。君能攫之乎？昭僖侯曰：寡人不攫也。子华子曰：甚善！自是观之，两臂重于天下也，身亦重于两臂。韩之轻于天下亦远矣，今之所争者，其轻于韩又远。君固愁身伤生以忧戚不得也？僖侯曰：善哉！教寡人者众矣，未尝得闻此言也。子华子可谓知轻重矣。

攫，拏取之也。铭，犹契约也。废，断而去之也。攫其铭而可以有天下，爱其身者且不攫之，况以韩国比之天下，则轻矣。以不得为忧戚，乃至于愁身伤生，将以自丧，又重于失一臂矣，故曰知轻重。此喻甚有益于世俗，此段文似内篇。

鲁君闻颜阖得道之人也，使人以币先焉。颜阖守陋闾，苴布之衣而自饭牛。鲁君之使者至，颜阖自对之。使者曰：此颜阖之家与？颜阖对曰：此阖之家也。使者致币，颜阖对曰：恐听者谬而遗使者罪，不若审之。使者还，反审之，复来求之，则不得已。故若颜阖者，真恶富贵也。故曰：道之真以治身，其绪余以为国家，其土苴以治天下。由此观之，帝王之功，圣人之余事也，非所以完身养生也。今世俗之君子，多危身弃生以殉物，岂不悲哉！凡圣人之动作也，必察其所以之与其所以为。今且有人于此，以随侯之珠弹千仞之雀，世必笑之。是何也？则其所用者重而所要者轻也。夫生者，岂特随侯之重哉？

苴布，粗布也。听者，谬言误听也。土苴，上音扯，下知雅反，糟粕也。意谓帝王治天下国家之功，其在圣人之道，皆余事耳。身者，天下国家之本，修身则可以治天下国家，此圣贤之论也。庄子之言如此分别，人皆谓其以精粗分作两截，殊不知其意只谓知道之人，不以外物累其本心，如尧之非心黄屋，如舜、禹之有天下不与，如此方可以尽无为之治，但其言抑扬太甚耳。绪余土苴四字，只就余事上生，亦犹曰尘垢粃糠可以陶铸尧舜也。其造语过当处皆此类。荆公之学，真个把做两截看了，却欲以此施用，多举绪余上苴之语，所以朱文公深辩之。庄子立言之过，或语后世似亦可罪，然其心实不然也。危身弃生以徇和，便是以外物累其心也。所以之，所以往也。所以之所以为两句只一意。以珠弹雀，人必不肯；以物累身，人则不知。此譬喻甚明切。此一段文似内篇。

子列子穷，容貌有饥色。客有言之于郑子阳者，曰：列御寇，盖有道之士也，居君之国而穷，君无乃为不好士乎？郑子阳即令官遗之粟。子列子见使者，再拜而辞。使者去，子列子入，其妻望之而拊心曰：妾闻为有道者之妻子，皆得佚乐。今有饥色，君过而遗先生食，先生不受，岂不命邪？子列子笑谓之曰：君非自知我也，以人之言而遗我粟，至其罪我也，又且以人之言，此吾所以不受也。其卒，民果作难而杀子阳。

郑国之相曰子阳。列子，郑人也。以人言而遗粟，言其非真知己。既非真知己，则誉者可信，毁亦可信矣。此说亦甚切当。此段与列子同。

楚昭王失国，屠羊说走而从于昭王。昭王反国，将赏从者，及屠羊说。屠羊说曰：大王失国，说失屠羊；大王反国，说亦反屠羊。臣之爵禄已复矣，又何赏之有？王曰：强之。屠羊说曰：大王失国，非臣之罪，故不敢伏其诛。大王反国，非臣之功，故不敢当其赏。王曰：见之。屠羊说曰：楚国之法，必有重赏大功而后得见。今臣之知不足以存国，而勇不足以死寇。吴军入郢，说畏难而避寇，非故随大王也。今大王欲废法毁约而见说，此非臣之所以闻于天下也。王谓司马子綦曰：屠羊说居处卑贱而陈义甚高，子其为我延之以三旌之位。屠羊说曰：夫三旌之位，吾知其贵于屠羊之肆；而万锺之禄，吾知其富于屠羊之利也。然岂可以贪爵禄而使吾君有妄施之名乎！说不敢当，愿复反吾屠羊之肆。遂不受也。

大王反国，说反屠羊，言各得其本分事也。三旌，三公也。三公之车服各有旌别，故曰三旌。此段亦佳。

原宪居鲁，环堵之室，茨以生草；蓬户不完，桑以为枢；而瓮牖二室，褐以为塞；上漏下湿，匡坐而弦。子贡乘大马，中绀而素裳，轩车不容巷，往见原宪。原宪华冠纵履，杖藜而应门。子贡曰：嘻！先生何病？原宪应之曰：宪闻之，无财谓之贫，学而不能行谓之病。今宪贫也，非病也。子贡逡巡而有愧色。原宪笑曰：夫希世而行，比周而友，学以为人，教以为己，仁义之慝，舆马之饰，宪不忍为也。

茨者，苫也，以草盖屋也。夫妻二室，皆以瓮为牖，故曰瓮牖二室。壁中凿而取明者曰牖，以旧衣而塞其牖，抵风雨也，故曰褐以为塞。弦，拊琴瑟也。匡坐，正坐也。绀，深青赤色也。表素者，以白色为外衣也。轩车不容巷，言巷小而车大也。华冠，华皮为冠也；纵履，曳其履也；希世而行，言其所以行媚世也；比周而友，所交非人也。学不为己而为人，教人非为道而为利，假仁义以文奸，故曰仁义之慝。

曾子居卫，缊袍无表，颜色种哙，手足胼胝，三日不举火，十年不制衣，正冠而缨绝，捉衿而肘见，纳屦而踵决。曳纵而歌商颂，声满天地，若出金石。天子不得臣，诸侯不得友。故养志者忘形，养形者忘利，致道者忘心矣。

缊，袍今之絮衣也；无表者，外破而露其絮也。种哙，虚浮也。正冠而缨绝，方欲正其冠而缨又绝，缨所以维其冠也。肘见，衿之袖已破也；踵决，履之后已破也。曳纵，扶曳而行也。商颂，所歌之曲也。若出金石，有节奏也。养志者忘形，不以养身者累其心也；养形者忘利，不逐外物以劳其身也。致道者忘心，无心则近道也。

孔子谓颜回曰：回，来！家贫居卑，胡不仕乎？颜回对曰：不愿仕。回有郭外之田五十亩，足以给𫗞粥；郭内之田十亩，足以为丝麻；鼓琴足以自娱，所学夫子之道足以自乐也。回不愿仕。孔子愀然变容曰：善哉，回之意！丘闻之：知足者不以利自累也；审自得者失之而不惧；行修于内者无位而不怍。丘诵之久矣，今于回而后见之，是丘之得也。

郭外，田也。郭内，园也。颜子未必有此，庄子之言亦未必可信。所学夫子之道，足以自乐。乐者，何物也。故二程每教人求颜子乐处，此不可草草看过也。知足者不以利自累，言足乎已者无待于外也。审，信也。在我者真有以自得，则外物之失不足喜惧也。无位而不怍，不以人不知为愧也。诵之久矣，于今见之，谓昔闻其语，今见其人也。某之得者，言真得友也。

中山公子牟谓赡子曰：身在江海之上，心居乎魏阙之下，奈何？赡子曰：重生。重生则利轻。中山公子牟曰：虽知之，未能自胜也。赡子曰：不能自胜则从，神无恶乎？不能自胜而强不从者，此之谓重伤。重伤之人，无寿类矣。魏牟，万乘之公子也，其隐岩穴也，难为于布衣之士，虽未至乎道，可谓有其意矣。

心居魏阙者，未能忘富贵也。重生则轻利，知本心之可贵，则外物轻也。虽知之，未能自胜者，理未能胜欲也。不能自胜则从者，谓此心未能自己，则且听而顺之。此言在江海之间，而时起此念，不必强为抑遏也。若强为抑遏，则能内伤其神，亦或至于致病，故曰不得自胜则从。从，顺之也，顺之则于神无伤，故曰神无恶乎。不能自胜，一伤也，此念动时也。若于念起之时，强抑遏而不顺之，则苦于自制，是二伤也，故曰重伤。此非自寿之道。无寿类者，不入寿者之类也。魏牟以公子而为隐者，故其自胜愈难，虽所学未至于道，亦有向道之意矣。此语即中庸勉而行者之事。

孔子穷于陈蔡之间，七日不火食，藜羹不糁，颜色甚惫，而弦歌于室。颜回择菜，子路、子贡相与言曰：夫子再逐于鲁，削迹于卫，伐树于宋，穷于商周，围于陈蔡。杀夫子者无罪，藉夫子者无禁。弦歌鼓琴，未尝绝音，君子之无耻也若此乎？颜面无以应，入告孔子。孔子推琴喟然而叹曰：由与赐，细人也。召而来，吾语之。子贡、子路入。子路曰：如此者可谓穷矣！孔子曰：是何言也！君子通于道之谓通，穷于道之谓穷。今丘抱仁义之道以遭乱世之患，其何穷之为？故自省而不穷于道，临难而不失其德，天寒既至，霜雪既降，吾是以知松柏之茂也。陈蔡之隘，于丘其幸乎！孔子削然反琴而弦歌，子路扢然执干而舞。子贡曰：吾不知天之高也，地之下也。古之得道者，穷亦乐，通亦乐。所乐非穷通也，道德于此，则穷通为寒暑风雨之序矣。故许由娱于颖阳，而共伯得乎丘首。

藜羹不糁，言有菜而无米也。藉，陵轹之也；无禁者，不以为罪也。天寒既至，知松柏之茂，即所谓岁寒而后知松柏也。因陈蔡之厄，而后圣人固穷之道可以自见，可以为法于后世，故曰于丘其幸乎！削然，潇洒之意。反琴者，再取琴而弹也。扢然，跃然也。子路闻此言而喜也。子贡以下数句，谓子贡因此而悟也。丘首，山名也。所谓共伯，未必为共和，大抵皆寓言，难以实求之。其意盖谓子贡喜而有言，遂称许由之徒所以能终隐者，亦是穷而乐其道也。许由、共伯，皆托子贡之言。商周者，周之都有商之旧地民也。

舜以天下让其友北人无择，北人无择曰：异哉，后之为人也，居于畎亩之中而游尧之门。不若是而已，又欲以其辱行漫我，吾羞见之。因自投清冷之渊。

不若是而已，言舜之所为，已自不是，汝之自失，止在一身，可以已矣，而又欲污我。遂投渊而死。此事他无经见，亦只寓言也。辱行，犹曰秽德也。

汤将伐桀，因卞随而谋。卞随曰：非吾事也。汤曰：孰可？曰：吾不知也。汤又因务光而谋，务光曰：非吾事也。汤曰：孰可？曰：吾不知也。汤曰：伊尹何如？曰：强力忍垢，吾不知其他也。汤遂与伊尹谋伐桀，克之，以让卞随。卞随辞曰：后之伐桀也谋乎我，必以我为贼也；胜桀而让我，必以我为贪也。吾生乎乱世，而无道之人再来漫我以其辱行，吾不忍数闻也。乃自投椆水而死。汤又让务光曰：知者谋之，武者遂之，仁者居之，古之道也。吾子胡不立乎？务光辞曰：废上，非义也；杀民，非仁也；人犯其难，我享其利，非廉也。吾闻之曰：非其义者，不受其禄；无道之世，不践其土。况尊我乎？吾不忍久见也。乃负石而自沈于泸水。

强力，有作为之意。忍垢，耐世俗污辱之事。武者遂之，言战伐者成功也；仁者居之，以务光为仁者也。卞随、务光皆古之隐者，但其自沈一节，亦不可考，或亦寓言而已。

昔周之兴，有士二人处于孤竹，曰伯夷、叔齐。二人相谓曰：吾闻西方有人，似有道者，试往观焉。至于岐阳，武王闻之，使叔旦往见之，与盟曰：加富二等，就官一列。血牲而埋之。二人相视而笑曰：嘻，异哉！此非吾所谓道也。昔者神农之有天下也，时祀尽敬而不祈喜。其于人也，忠信尽治而无求焉。乐与政为政，乐与治为治。不以人之壤自成也，不以人之卑自高也，不以遭时自利也。今周见殷之乱而遽为政，上谋而下行货，阻兵而保威，割牲而盟以为信，扬行以悦众，杀伐以要利，是推乱以易暴也。吾闻古之士，遭治世不避其任，遇乱世不为苟存。今天下暗，周德衰，其并乎周以涂吾身也，不如避之以洁吾行。二子北至于首阳之山，遂饿而死焉。若伯夷叔齐者，其于富贵也，苟可得已，则必不赖。高节戾行，独乐其志，不事于世，此二士之节也。

叔旦，叔者，弟之称也。加富二等者，言倍其禄也。就官一列，极其品也。杀牲而取其血以盟，而后埋之，举神农而言，谓上古之世不如此也。时祀，祭以时也；不祈喜者，祀而不求福也。尽治而无求者，无求名之心也。与政为政，治为治，虽有为而无容心也。遽为政者，汲汲然修其善政也。下行货者，言以爵禄而招诱天下之士也。阻兵，行险也；保威，立武也；扬行，扬其名也；以乱易暴，言与纣同恶也。其并乎周者，我若与周同乎斯世，是涂辱吾身也，犹曰如衣朝衣朝冠，坐于涂炭也。不赖者，不取以为资也。后山云亲年方赖禄，是用此赖字。戾行，亢也，刻意曰为亢而已矣，即戾行也。言伯夷、叔齐非欲为高节戾行，使于富贵稍有可受之义，则必受之矣，亦不至为此高亢之举，惟其于义无可受之理，所以如此。天下暗，商乱也。周德衰者，谓周方兴而其所为又如此也。恶其以智谋取天下，故曰德衰。此篇不全似庄子之笔，但隋珠弹雀、两臂重天下、说反屠羊数段犹佳，然终不及他篇矣。若盗跖、说剑、渔父，则又甚焉。

南华真经口义卷之二十九