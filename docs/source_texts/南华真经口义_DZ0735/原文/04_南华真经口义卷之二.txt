# 南华真经口义卷之二

南华真经口义卷之二

鬳斋林希逸

内篇齐物论上

南郭子綦隐几而坐，仰天而嘘，嗒焉似丧其耦。颜成子游立侍乎前，曰：何居乎？形固可使如槁木，而心固可使如死灰乎？今之隐几者，非昔之隐几者也。子綦曰：偃，不亦善乎，而问之也！今者吾丧我，汝知之乎？

隐几者，凭几也。嗒然者，无心之貌也。丧其耦者，人皆以物我对立，此忘之也。槁木者，无生意也。死灰，心不起也。今之隐几者，言今日先生之隐几，非若前此见人之隐几也。有我则有物，丧我，无我也，无我则无物矣。汝知之乎者，言汝知此理乎？吾即我也。不曰我丧我，而曰吾丧我，言人身中才有一毫私心未化，则吾我之间亦有分别矣。吾丧我三字，下得极好。洞山曰：渠今不是我，我今正是渠，便是此等关窍。

汝闻人籁而未闻地籁，汝闻地籁而未闻天籁夫！子游曰：敢问其方。子綦曰：夫大块噫气，其名为风。是唯无作，作则万窍怒号。而独不闻之翏翏乎？山林之畏佳，大木百围之窍穴，似鼻，似口，似耳，似枅，似圈，似曰，似洼者，似污者；激者、謞者、叱者、吸者、叫者、𬤫者、㝔者，咬者，前者唱于而随者唱喁。泠风则小和，飘风则大和，厉风济则众窍为虚。而独不见之调调、之刁刁乎？子綦因子游一问，知其亦有造理之见，欲以天籁语之，遂如此发问也。方，道也，问此理果何如也。大块，天地也。天地之间，因何有风？亦犹人之噫气也。是唯无作，言其不作则已也。作则万窍怒号者，言才动则满世界皆是也。万窍，万木之窍也。翏翏乎，长风之声也。畏，音伟，佳音翠，上畏佳者，林木摇动之貌。百围，言木之大也，两手相拏曰围。上言万窍，此但以一树之大者言之，则其他可知文法也。大木之窍穴，其形之不同，各有所似。枅，柱上方木，斜而深者。圈，如杯圈之员者。洼，曲者。污，下者。此皆言其窍穴之形。自激者至咬者，言窍穴中之声。于之声轻，喁之声重，言风之前去，其声如唱千，随其后而至者，则如唱喁，轻重相和也。泠风，小风也，风小则其相和之声亦小。飘风，大风也，风大则其相和之声亦大。厉风者，猛厉之风也。济者，止也，风既止，则众窍之中，向之为声者皆不闻矣，故曰为虚。调调、刁刁，皆树木为风所摇动之形。前曰独不闻，后曰独不见，此一段文字之关锁也。而，汝也。庄子之文，好处极多，如此一段，又妙中之妙者。一部书中，此为第一文字。非特庄子，一部书中，合古今作者求之，亦无此一段文字。诗是有声画，谓其写难状之景也，何曾见画得个声出？自激者至咬者八字，八声也。于与喁，又是相和之声也。天地间无形无影之风，可闻而不可见之声，却就笔头上画得出，非南华老仙，安得这般手段？每读之，真使人手舞足蹈而不知自已也。此段只是说地籁，却引说后段天籁，自是文势如此。说者或谓此言地籁自然之声，亦天籁也，固是如此。风非出于造化，出于何处？然看他文势，说地籁且还他说地籁，庶见他血脉纲领。

子游曰：地籁则众窍是已，人籁则比竹是已。敢问天籁。

比竹，笙簧之类也。人籁岂特比竹，金石丝匏之类皆是，此特举其一耳。前说地籁，后说天籁，却把人籁只一句断送了，此亦是文法。读庄子之文，须如此子细检点，庶得个入处。

子綦曰：夫吹万不同，而使其自已也，咸其自取，怒者其谁耶？

吹万，万物之有声者也。言万物之有声者，皆造物吹之。吹之者，造物也，而皆使其若自已出。吹字、使字，皆属造物。自取者，自取于已也。咸其自取，言万物皆以为我所自能，而不知一气之动，谁实使之。气发于内而为言，遂下一怒字，与怒而飞同，亦属造物。

大知闲闲，小知间间；大言炎炎，小言詹詹。

大知者，上知之人也。闲闲者，从容自得也。小知，小计较者也。间间者，言筭星筭两自分别也。大言者，气焰大者也。炎炎，有光辉也。庄子之意，伊周孔孟皆在此一句内。小言者，小小见识之人也。詹詹者，瞻前顾后也。百家之说，市井之谈，皆在此一句内。此四句总说世间有此两种人。知，理会事功者；言，理会学术议论者。

其寐也魂交，其觉也形开。与接为构，日以心斗。

既说上四句了，却就人身上发明。其寐也魂交，言夜则神集于其心也。其觉也形开，言昼则四体皆动用也。此两句自帝王至庶人皆在内。构，合也。应于外者为接，言人夜则安寝，平旦以来，遇合之间，便有应接。内役其心，如战斗然，日日如是，故曰与接为构，日以心斗。即孟子所谓旦昼之所为，有梏亡之者。孟子说得便平善，被他如此造语，精神百倍，亦警动人。后之禅家，其言语多是此等意思。

缦者，窖者，密者。小恐惴惴，大恐缦缦。

缦者，有一种人，做事缦怛怛地。又有一种人，出著言语便有机阱，故曰窖。又有一种人，思前筭后，不漏落一线路，故曰密。此皆言世之应物用心者，然皆不得自在，皆有忧苦畏惧之心，所谓小人长戚戚是也。孔子则谓小人戚戚，庄子之意，则尧舜周孔皆为戚戚矣。事之小者，则惴惴然而惧，故曰小恐惴惴。事之大者，则忧深思远，若失若疑，故曰大恐缦缦。

其发若机括，其司是非之谓也；其留如诅盟，其守胜之谓也；其杀如秋冬，以言其日消也；其溺之所为之，不可使复之也；其厌也如缄，以言其老洫也；近死之心，莫使复阳也。喜怒哀乐，虑叹变慹，姚佚启态，乐出虚，蒸成菌。

其议论是非，各有所主，若射者之谋中的然，故曰其发若机括，谓一语不虚发也。司，主也。好胜之心，自守不化，留恋于胸次，若与人有诅盟然，用心忧劳，日销月铄，谓其内自苦也。物生于春夏，杀于秋冬，憔悴之时也，故以为日消之喻。此三句，下是意，上是譬喻，却如此下语。意有所溺，一去而不可回，故曰溺之所为之。上之字，助语也，下之字，往也，不可使复之也，此之字亦训往，言不可复挽回也。其为物欲所厌没，如被缄滕然，至老而不可救拔，故曰老洫。洫者，谓其如坠于沟壑也。此等人，身虽生而心已若死者矣，故曰近死，谓其胸中无知也。阳，生也，言其心已死，不复活也。此以上形容世俗之用心。喜怒以下十二字，又形容其状貌。谓其在内者如此，故其见于外也，或喜或怒，或哀或乐，时乎忧虑，时乎嗟叹，时乎变换意态如此，不得又欲如彼。慹者，忧疑而不动之貌。姚，央庠之貌。佚，纵逸也。启，开放不收敛之貌。态，做模打样也。其人虽如此，实皆不自由，如乐之出于虚，如气之蒸成菌。言许多种人皆是造物使之，便是吹万如此说造物处又不谓自然而然，言人不能以道自持，则做出许多丑差，皆若鬼神使之然。读庄子者，却要如此体认得子细。

一夜相代乎前，而莫知其所萌。已乎已乎！旦暮得此，其所由以生乎！非彼无我，非我无所取。是亦近矣，而不知其所为使；若有真宰，而特不得其眹。可行已信，而不见其形，有情而无形。

日夜相代乎前，造物之往来者也。莫知所萌，言不见其所起之处也。已乎已乎，犹今人言是了是了，意谓所萌之地虽不可知，然旦暮之间，不过得此而已。此者，造物也，这一此字甚重，不是轻。下非彼无我，这彼字却是上面此字，言非造物则我不能如此。然造物之所为，必因人身而后见，故曰非我无所取。如此说得来，虽若近而可见矣，然其所为见使于造物者，人实不知之，故曰是亦近矣，而不知其所为使。真宰，造物也。若有者，似若有之，而不敢以为实有也。眹，萌芽之地也。不得其眹，即莫知其所萌也。可行者，言天行之可见者也。已信者，甚实也，造物之所行，信乎有之，而但不见其形，即莫知其所为使也。有情，言有实也，即已信也。无形，即不见其形也。自日夜相代以下，皆言造物之所为，虽在面前，而人不可见。反反复复，䌷绎许多语句，辞甚切而意甚至，盖欲人于此著意自点检也。

百骸、九窍、六藏，赅而存焉，吾谁与为亲？汝皆悦之乎？其有私焉？如是皆有为臣妾乎？其臣妾不足以相治乎？其递相为君臣乎？其有真君存焉？如求得其情与不得，无益损乎其真。

百骸、九窍、六藏，即人一身之所有者也。此以下又就人身上发明一段，更是奇特。赅者，备也。存，在也。言人之一身，备此而皆在也。吾谁与为亲者，言吾所独亲者谁乎？这一亲字下得极有理。且如人身，或有病在手，为其所苦，则方病之时，手乃为身之雠也，六根皆然。汝皆悦之乎者，言六根之中，皆喜之乎？亦有所私喜乎？且其在身之用，何者为贵，何者为贱？如头痒而手搔，则手者头之役；望远而足行，则足者目之役。役者，臣妾也，然而不足以相治者乎？足耳目鼻舌，互相为用也，受役者为臣，役之者为君。足时乎而用手，手时乎而用足，故曰递相为君臣。百骸、九窍六藏之君臣，既不可得而定名，则心者身之主也，其以心为君乎？心又不能以自主，而主之者造物，则造物为真君矣，故曰其有真君存焉。我虽如此推求，欲见到实处，然见得与见不得，其所谓君者，初何加损乎？情，实也。故曰如求得其情与不得，无益损乎其真。

一受其成形，不亡以待尽，与物相刃相靡，其行尽如驰，而莫之能止，不亦悲乎！终身役役而不见其成功，薾然疲役而不知其所归，可不哀邪！人谓之不死，奚益？其形化，其心与之然，可不谓大哀乎？人之生也，固若是芒乎？其我独芒，而人亦有不芒者乎？

大抵人之形体，非我自有，必有所受者。既受此形于造物，则造物与我相守不亡，以待此形之归尽而后已。而人不能一顺乎造物，乃为外物所汨，与之或逆或顺，以此而行尽其一生，如驹过隙，不能以一息自宁，故曰行尽如驰，而莫之能止。相刃，相逆也。相靡，相随，汨没之意。终身役役，言自苦也。不见其成功，言无益也。采得百花成蜜后，不知辛苦为谁甜，即此意也。薾然疲役，又形容其役役劳苦之状。不知其所归，不知何日可休歇也。人生之自劳如此，寿虽百年亦何益？故曰不死奚益。其形化者，从衰得白，从白得老也。年弥高而德弥邵，则是形化而心不化，在我既无见识，徒以心为形役，形衰而心亦疲矣，故曰其心与之然，芒芒然无见识也。彼愚惑之人亦当回首自思曰：凡人之生，其胸中本若是昧然无见乎？岂我独昧，而人亦有不昧者？此意盖谓天生蒸民，有物有则，民之秉彝，好是懿德，天理未尝不明，汝以人欲自昏，故至于此。知道之人岂如此芒昧乎？此所谓金篦括膜，要汝开眼也。

夫随其成心而师之，谁独且无师乎？奚必知代而心自取者有之，愚者与有焉。未成乎心而有是非，是今日适越而昔至也。是以无有为有。无有为有，虽有神禹且不能知，吾独且奈何哉？

成心者，人人皆有此心，天理浑然而无不备者也。言汝之生，皆有见成一个天理，若能以此为师，则谁独无之？非惟贤者有此，愚者亦有之。知代，古贤者之称也。代，变化也，言其知变化之理也。心自取者，言其心有所见也。若此心未能见此浑然之理，而强立是非之论，是者自是而不知其理之本然。譬如今日方始适越，而谓昔日已至之矣，天下宁有是理哉？此谓强其不知以为知也。如此，则是本无所见而强以为有，既已无所见而自以为有所见，虽使古圣人复出，于汝亦不可晓，他人又奈汝何哉？神禹，即禹也，借以为古圣人之称也。

夫言非吹也，言者有言，其所言者特未定也。果有言邪？其未尝有言邪？其以为异于𬆮音，亦有辩乎？其无辩乎？

此篇本为齐物论是非而作，前既发为三籁之论，谓天地之间凡有声者皆出于造物，却又引而伸之，演说人身皆为造物所使，䌷绎发越，至成心处而后住。自此以下却说是非之论。风之于窍，比竹之声，吹万不同，皆声而已。声成文而后谓之言，言则非吹比也。所谓言者，皆各言其意也，故曰言者有言，此四字便是是非之论。其所言者特未定也，谓汝虽有此言，其出于汝耶？其出于造物耶？故曰未定。其言果汝之言邪？其在汝者未尝有此言，而为造物所使，遂为此言邪？𬆮者，鸟之初出卵者也。𬆮之为音未有所知，汝之有言亦不自知，若以为异于𬆮音，则实不能自异，则以为与𬆮音有分辨乎？无分辩乎？言其实一同，不可得而分辨也。

南华真经口义卷之二