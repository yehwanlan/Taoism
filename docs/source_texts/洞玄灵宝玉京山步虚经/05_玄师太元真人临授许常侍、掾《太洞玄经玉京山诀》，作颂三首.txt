章節: 玄师太元真人临授许常侍、掾《太洞玄经玉京山诀》，作颂三首
URL: https://www.shidianguji.com/book/DZ1439/chapter/1kj5d6oy46986
============================================================

玄师太元真人临授许常侍、掾《太洞玄经玉京山诀》，作颂三首
同夕，右英夫人亦吟诵之。
颂曰：
八会涂无宗，乘运观嚣罗。化浮尘中除，解衿有道家。聘烟忽未顷，携真造灵阿。虚景瞻琼轩，玄钧作凤歌。适路无轨滞，神音舞云波。齐德秀玉京，何用世间多。
左把玉华盖，飞晨蹑七元。三辰焕紫辉，竦盻抚明真。变踊期湏臾，四面皆已神。灵文无涯际，勤思上清文。何事坐横涂，令尔感不专。阴疴失玄机，不觉年岁分。
玄波振沧涛，洪津鼓万流。驾景盻六虚，思与真人游。妙唱不我对，清音无谁投。云中骋琼轮，孰为尘土俦。