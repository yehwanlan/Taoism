章節: 洞玄灵宝玉京山步虚经
URL: https://www.shidianguji.com/book/DZ1439/chapter/DZ1439_1
============================================================

洞玄灵宝玉京山步虚经
玄都玉京山在三清之上，无色无尘，上有玉京金阙七宝玄台紫微上宫，中有三宝神经。山之八方自然生七宝之树，一方各生一株，八株弥满八方，覆盖诸天，色罗三界，为无上大罗天，太上无极虚皇天尊之治也。其山林、宫室皆列诸天圣众名籍。诸大圣帝王、高仙真人无鞅数众，一月三朝其上，烧自然旃檀反生灵香，飞仙散花，旋绕七宝玄台三周匝，诵咏空洞歌章。是时诸天奏乐，百千万妓，云璈朗彻，真妃齐唱而激节，仙童凛颜而清歌，玉女徐进而迸跹，放窈窕而流舞翩翩，诜诜而容裔也。山上七宝华林，光色炜烨，朱实璨烂，悉是金银、珠玉、水晶、琉璃、砗璖、码瑙。灵风振之，其音自成宫商，雅妙宛绝。诸天闻声而飞腾，勿辍弦止歌，叹味至音，不能名状。神兽、龙麟、狮子、白鹤、奇禽、凤凰，悲鸣踊跃。太上震响法鼓，延宾琼堂，安坐连花，讲道静真，清咏洞经，敷释玄文，远味希夷，喜动群仙。其时八风飏幡，香花交散，流烟蓊霭。
太上称：“善哉！无无日道，义极玄玄。妙觉大度，弥劫历年。道素冥语而寄二篇，兆能长斋久思，讽诵洞经，叩齿咽㖡，吐纳太和，身作金华色，项负圆光，头簪日华、月英玄景，手把灵符、十绝之幡。斯德巍巍，道之至尊，愔愔玄化，太上之真人矣。将感太无，动天老，致飞龙，降天仙也。三界九地，大劫之周，阳九百六之运，水火之灾，亦皆消化。玉清上道、三洞真经、神真宝文、金书玉字、凤篆龙编，并还无上大罗天中玉京之中七宝玄台，灾所不及，劫历再开，混沌重判，传授真圣，下化人间。其在五亿五万五千五百五十五重天之最上天也，去下八梵天日月之界九千九百九十九万九千九百九十亿气，一气三千里。诸天仙人名此山，一曰盖天首山，二曰弥玄上山，三曰罗玄洞虚山，四曰高上真元山，五曰众宝幽劫刃山，六曰无色大宝山，七曰周观洞玄山，八曰景华太真山，九曰不思议山，十曰太玄都玉京太山。知此山名，名入仙矣。山上七宝华林，皆作上清三洞道德玄经文章。食此华实，为金光仙人.兆读是经，咽味至真，道自成矣。
步虚吟