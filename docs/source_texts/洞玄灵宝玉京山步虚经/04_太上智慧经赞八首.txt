章節: 太上智慧经赞八首
URL: https://www.shidianguji.com/book/DZ1439/chapter/DZ1439_3
============================================================

太上智慧经赞八首
太上玄虚宗，弘道尊其经。俯仰已得仙，历劫无数龄。巍巍大真德，寂寂因无生。霄景结空搆，乘虚自然征。日月为炳灼，安和乐未央。
学仙绝华念，念念相因积。去来乱我神，神躁靡不历。灭念停虚闲，萧萧入空寂。请经若饥渴，持志如金石。保子飞仙路，五灵度符籍。
济我六度行，故能解三罗。清斋礼太素，吐纳养云芽。逍遥金阙内，玉京为余家。自然生七宝，人人坐莲华。仰嚼玄都柰，俯酣空洞瓜。容颜𬺟十日，奚计年劫多。法鼓会天仙，鸣钟征大魔。
灵风扇香花，璨烂开繁衿。太真抚云璈，众仙弹灵琴。雅歌三天景，散慧玉华林。七祖升福堂，由此步玄音。前世福末足，斯书邈难寻。信道情不尽，图飞乃反沈。太上无为道，弘之在兆心。
学道由丹信，奉师如至亲。挹景偶清虚，孜孜随日新。众人未得度，终不度我身。大愿有重报，玄德必信然。阴恶罪至深，对来若转轮。
学道亦甚苦，晨夜建福田。种德犹植树，种篑而成山。子能耽玄尚，飘尔升青天。修是无为道，当与善结缘。太上至隐书，名曰智慧篇。拔苦由大才，超俗以得真。灵姿世所奇，晔若渊中莲。
人行若有本，皆由宿世功。立德务及时，发愿莫不从。善恶俱待对，倚伏理难穷。贤士奉法言，道亦在兼忘。解是太智慧，上为太极公。宝盖连玉舆，命驾御九龙。金华警洞经，捧香悉仙童。啸经彻玄都，鸣玉扣琼钟。
竦身凌太清，超景逸紫霄。保无持法纲，游玄极逍遥。万劫犹昨夜，千椿如晨朝。巍峨荫云华，手攀宝林条。香烟自然去，玄阶与扶摇。灵幡顺风散，繁想应时消。灭智弘大混，无为为清谣。
太极真人之辞，众仙常所耽诵，不宣于下俗之人，秘藏金阙玉房之内也。仙公曰：宜传至人修灵宝斋者也，不可示浮华之徒，慎之哉，慎之哉！