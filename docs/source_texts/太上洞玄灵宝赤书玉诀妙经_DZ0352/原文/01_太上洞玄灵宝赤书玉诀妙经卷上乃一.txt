# 太上洞玄灵宝赤书玉诀妙经卷上乃一

太上洞玄灵宝赤书玉诀妙经卷上乃一

尔时元始天尊、太上大道君、五老上帝、十方大神，会于南丹洞阳上馆，坐明珠七色宝座。时有五帝大圣、玄和玉女，五万二千五百众诣座。天洒香华，神龙妓乐，无鞅数众，紫云四敷，三景齐明，天元合庆，众真齐驾。时有精进学士王龙赐侍座，请受法戒。

道告龙赐：吾于七百万劫，奉修灵宝，立愿布施，持戒执斋，勤苦不退，展转生死，忍辱精进，断除异念，空受无想，积感玄寂，得作众圣道尊。常用慈念，欲令广度众生，是男是女，好愿至人，咸使得见灵宝妙法。尔有善心，来归法门，由尔前生万劫，巳奉至真，功满德足，致生道世，值遇法兴。今当为尔解说凝滞十部妙经，使尔救度十方诸天人民，勤为用心，勿使魔言。

道曰：生死因缘，轮转福愿，莫不由身。人身难得，道世难遇，经法难值，诀言难闻。吾所以敷张玄旨，解说要言者何。感念十方天人受生，不能保度其身，长处苦恼，甘心履罪，展转五道，无能觉者。是故广明法教，开导愚蒙，咸使天人得入旡上正真之门，普度一切生值此世，真以宿缘所从，真人皆得过度。吾受元始真文旧经，说经度世万劫，当还无上宛利天。过世后五浊之中，运命不达，是男是女，不见明教，常处恶道，生寿无机，而忧恼自婴，多受枉横，自生自死，轮转五道，堕于三途八难之中，殃对相寻，无有极巳，生死分离，无有豪贱，实为痛心。今解说诸要，以度可度。汝好正意谛受吾言。于是注诀，龙赐稽首，伏受教旨。

道曰：子受灵宝大戒，当起北向，首体投地，礼于十方，东向伏听十戒。一者心不恶妒，无生阴贼，检口慎过，想念在法。二者守仁不杀，愍济群生，慈爱广救，润及一切。三者守贞让义，不淫不盗，常行善念，损己济物。四者不色不欲，心无放荡，贞洁守慎，行无点污。五者口无恶言，言不华绮，内外忠直，不犯口过。六者减酒节行，调和气性，神不损伤，无犯众恶。七者不得嫉人胜己，争竞功名，每事逊让，退身度人。八者不得评论经教，訾毁圣文，躬心承法，常如对神。九者不得斗乱口舌，评详四辈，天人咎恨，伤损神气。十者举动施为，平等一心，人和神睦，行常使然。修奉清戒，每合天心。常行大慈，愿为一切普度厄世，慊慊尊教，不得中怠。宁守善而死，不为恶而生。于是不退，可得拔度五道，不履三恶，诸天所护，万神所敬，长斋奉戒，自得度世。

道言：灵宝开法度人，有十二可从而得度世者，尔宜从之，自得正直，终入无为。一者见真经出法，开度一切，便发道意，心愿后世，得登大圣。二者常行慈心，愿念一切，普得见法，开度广远，无有障翳。三者好乐经教，深远览达，意志坚明，开化愚暗。四者尊受师训，广开劝化，令入法门，远离盲道。五者信向玄妙，尊奉经诀，晨夕念诵，无有怠倦。六者不务荣华，断俗因缘，专心定志，所营在法。七者勤诵大经，愿念一切，广开桥梁，为来生作缘。八者常生善心，不邪不伪，无嫉无害，无恶无妒。九者在所随生，常值圣世，与灵宝法教相值不绝。十者洁身持戒，修斋建功，广救群生，咸得度脱。十一者学业广览，宣通经法，预以天人，普令开度。十二者常与明师世世相值，受教宣化，度人无量。是为十二妙诀。能行此善念，世世得见圣文，与道结缘，诸天犮识，独步三界，无所罣碍，长离三恶五道八难。神明敬护，地祇拥卫，门户清肃，万灾不干。诸所求愿，读诵此经，皆得成就。是善男子，善女人，精心尊奉，皆为十方大圣所有，洞达自然，身生水火，变化形影，飞升上清，功德未满，应经灭度，即为五帝所迎，𠇹升天宫，不过泰山，化生贵门，与经道相遇，𠇹得度世。

道告龙赐：勤行谛受，勿为懈怠。龙赐稽首，伏承戒曰：

道言真文咒说，高上法度，旧文宛奥，不可寻详，后来学者，难可施用。故高下注笔，以解曲滞。玉诀真要，开演古文，微辞玄妙，诸天所尊。披诵玉章，十方遥唱，上天设礼，神魔降伏，鬼妖灭爽。侍文玉童、玉女各五十人，自无前生万劫题名太玄，不得见此玉文。运会遭遇，克得神仙，福延九祖，润流玄孙，皆得度脱三恶五道八难之中。斯文尊贵，妙不可胜。

元始灵宝告水帝削除罪简上法

灵宝某帝，先生某甲，年如干岁，某月生，愿神愿仙，长生不死，三元同存。九府水帝、十二河源、江河淮济、溟泠大神，乞削罪名，上闻九天，请诣水府，金龙驿传。

太岁某年某月某朔某日某时，于某国告文。

右朱书银木简上，以青纸裹简，青丝缠之，金龙负简以投三河之渊。初用金钮九只，连简沉之后投，不须三过都止。投简当于清泠之渊，北向叩齿三通，读简文咒曰：

元始五老，上帝高尊，十方至真，太华灵仙，赤文告命，无幽不闻，上御九天，请下玉文，日月五星，北斗七元，中告五岳，四方灵山，下告河海，十二泉源，九府水帝，溟泠大神，今日上告，万愿开陈，请投玉简，乞削罪名，千曾万祖，九族种亲，罪根连染，及得我身，普蒙削除，绝灭种根，记名水府，言上帝前，七祖父母，去离八难，上登九天，衣食自然，我罪释散，万神咸闻，请以金钮，关明水官，请如斯陈，金龙驿传。

元始灵宝告五岳灵山除罪求仙上法

灵宝某帝，先生某甲，年如干岁，某月生，命属某帝，名系泰山，愿神愿仙，长生度世，飞行上清。五岳真人、至神至灵，乞削罪籍，上闻九天，请诣灵山，金龙驿传。

太岁某甲子某月某朔某日某时，于某岳告文。

右朱书银木简，青纸裹之，青丝缠之，金钮九只，金龙负之，埋本命之岳，悉如上法。于本命之岳，东向叩齿九通，读简文竟，咒曰：

玄上开明，元始监真，上帝五老，赤书丹文，天地本始，总领三元，摄气召会，催促降仙，高上符命，普告十天，日月星宿，五岳灵山，天下地上，溟泠大神、监生主录，南上三门，开领玉简，勒名丹篇，削落罪书，上补帝臣，千曾万祖，九族种亲，皆蒙解脱，五道八难，去离三恶，魂升九天，生死开度，万劫长存，今日上告，万神咸闻，请以金钮，关盟真官，请如所告，金龙驿传。

元始灵宝告九地土皇灭罪言名求仙上法灵宝某帝，先生某甲，年如干岁，某月生，命系九天，东斗领籍，愿神愿仙，长生度世，飞行上清。中皇九地戊已黄神、土府五帝，乞削罪录，勒上太玄，请诣中宫，投简记名，金钮自信，金龙驿传。

太岁某甲子某月某朔某日某时，于某郡县中告文。

右朱书银木简，青纸裹之，青丝缠之，金纽九只，金龙负之，埋所住中宫，悉如上法。于中庭向壬叩齿十二通，读简文竟，咒曰：天开地张，九气分灵，三元同符，十方朗清，五老上帝，开真领生，丹书赤文，元始上精，普告天下，九土皇灵，今日上告，万仙定生，我愿我仙，请投玉名，土府太皇，勒除罪刑，奏简上宫，列簿华青，早得飞腾，天地同灵，九祖种亲，腐骸更荣，魂升南宫，受化仙庭，日吉告命，万神咸听，请以金钮，表盟至情，请如所告，金龙驿呈。

道曰：尔有志心，发无上道意，欲度诸天人民善男善女，咸使得离三恶五道八难之中。得过恶世，与道相值，当以八节甲子之日，投三元玉简，除宿罪簿，言名上天，事事三过。诸天三官九府，更相嘱寄，上天分别，万神敬护，五帝侍卫，三界司迎，门户整肃，天下地祇，日月来朝，千魔万精，不敢妄干。志愿坚白，蠲向咸成，七祖父母，即得解脱三途五苦，上升天宫，生死福庆，影响相酬。三官九府，书人功过，其理甚明，世世因缘，毫分无亏。尔谛奉行，勿为懈怠，使魔坏尔真。

东方九气青天真文赤书玉诀东方九气，始皇青天，碧霞郁垒，中有老人，总校图录，摄气降仙。

其二十四字，主召九天上帝，校神仙图录。学仙道士，常以本命、甲子、立春之日，青书二十四字于白剌，记姓名年月于剌下，投灵山之岳。九年仙官到，使青腰玉女九人，身得飞仙。

岁星辅肝，角亢镇真，氐房心尾，四景回旋，箕主七辰，正斗明轮，承气捕非，扫除灾群。

其三十二字，主召天宿星官，正天分度。诸以天灾，星宿越错，朱书三十二字于青𥿄上，露于中庭九日九夜，夕夕依法别咒讫，以火焚，散灰于青烟之中。并刻书三十二字于青石上，埋东方，天灾自消，星宿复位。

东山神咒，摄召九天，赤书符命，制会酆山，束魔送鬼，所诛无蠲，悉诣木宫，敢有稽延。

其三十二字主摄鬼魔，正九天气。行此法，朱书青木剌上，以文向东北而依别咒文三咒，鬼自束形，万妖自灭，精心行之。

下制东河，溟海水神，大劫洪灾，蛟龙负身，水府开道，通迳百千，上帝赤文，风火无间。

其三十二字主摄东海水帝大劫天灾之数，召蛟龙及水神事。遇水灾及欲渡大水，黄书三十二字于青𥿄上，依别咒以投水中，身自得过，蛟龙负载，河伯奉迎，水下可行也。

合一百二十字，皆元始自然之书，一名生神宝真洞玄章，一名东山神咒八威策文。

南方三气丹天真文赤书玉诀

南方丹天，赤帝玉堂，中有大神，号曰赤皇，上炎流烟，三气勃光，神仙受命，应运太阳。

其三十二字，主九天神仙图录宿名。学仙道士，常以本命、甲子、立夏之日，朱书三十二字于白剌上，记姓名年月于剌下，投灵山之岳。九年仙官到，使朱陵玉女三人，身得飞仙。

荧惑辅心，井鬼守房，柳星张翼，统御四乡，轸总七宿，回转天常，召运促会，正道驿行，赤文命灵。

其三十六字，主召星官，明度数，正天分度。南方星宿越错，有诸灾异，当朱书青纸上，露于中庭三日三夜，夕夕南向，依别咒法讫，以火烧文，散之于青烟之中。并别刻书三十六字于赤石上，埋南方，天灾自消，星宿复位。

北摄酆山，束送魔宗，符教所讨，明列罪源，南山神咒，威伏百千，群妖灭爽，万试摧亡。

其三十二字，主制北酆正鬼气。行此法，黄书赤木剌上，以文向北，而依别咒文。三行此法，鬼精自灭，万魔束形，宜精心行之。南河水帝，太伯龙王，神咒流行，普扫不祥，洪水飞灾，止蛟召龙，开除水迳，千道万通，敢有干试，摄送火宫，赤书所告，莫有不从。

其四十八字，主摄南海水帝。大运交，洪水四出，召蛟龙水神事。遇此灾及渡大水，皆黄书四十八字，于青𥿄上，依别咒，以投水中，自得过度，水官奉迎。

合一百四十八字，皆南方梵宝昌阳丹灵真老君自然之书，一名南云通天宝灵衿，一名九天神咒，一名赤天八威策文。中央黄天真文赤书玉诀

中央总灵，黄上天元，始生五老，中黄高尊，摄气监真，总领群仙，典录玄图，宿简玉文，催运上气，普告万神。

其四十字，主神仙玉简宿名，总归仙气。学仙道士，以本命、甲子、春分、夏至之日，黄书四十字于白剌上，记姓名年月于剌下，投灵山之岳。九年仙官到，使黄素玉女十二人，身得神仙。

镇星辅脾，回度北元，魁𩲃主非，截邪斩根，𩵄䰢毕𩳐，扫秽除氛，魒正玄斗，明度天关，九天符命，金马驿传。

其四十字，主摄星官，正天度数。诸中央星宿越错，生诸灾异，当以朱书四十字于青纸，露于中庭十二日十二夜，夕夕向王依别咒法讫，以火烧文，散之于青烟之中。并刻书四十字于黄石上，埋中央，天灾自消，星宿复位。𠡠

摄北帝，遏塞鬼门，剪除不祥，莫有当前。

其十六字，主摄北帝正天气，检鬼精。行此法，白书十六字于黄木剌上，以文向东北，而依别咒文。三行此法，鬼精自灭，天魔束形，宜心行之。

中山神咒，召龙上云，制会黄河，九水河源，不得怠纵，善恶悉分，千妖万奸，上对帝君，莫有干试，太阳激焚，赤书玉字，宣告普闻。

其四十八字，主摄中海水帝四源之水，洪灾涌溢之数，召水神及蛟龙事。欲过洪水之灾，及渡大水，皆当黄书四十八字于青纸上，依别咒，投水中，自得过渡，水官奉迎。合一百四十四字，皆中央玉宝元灵元老君自然之书，一名宝劫洞清九天灵书，一名黄神大咒，一名黄帝威灵策文。

西方七气素天赤书玉诀

西方素天，白帝七门，金灵皓映，太华流氛，白石峨峨，七气氤氲，上有始生，皇老大神，总领肺气，主校九天，检定图录，制召上仙。

其四十八字，主召仙气。学仙道士，常以本命、甲子、立秋之日，白书四十八字于白剌上，记姓名年月于剌下，投灵山之岳。九年仙官到，使太素玉女七人，身得神仙。

太白检肺，奎娄守魂，胃昴毕觜，主制七关，参总斗魁，受符北元。

其二十四字，主白帝星官正明天度。诸西方星宿越错，有诸灾异，当以朱书青纸上，露于中庭七日七夜，夕夕向西，依别咒法讫，以火烧文，散灰于青烟之中。并刻书二十四字于白石上，埋西方，天灾自消，星宿复位。

赤书玉字，九天正文，摄召万气，普归帝君。其十六字，主摄六天鬼气。行此法，黑书十六字于白木剌上，以文向东北，而依别咒文，七过行之，鬼精自灭，万魔束形，宜精心行之。

西山神咒，八威七传，符水上龙，召山送云，在此授得，同到帝门，辅卫上真，斩灭邪源，若有不祥，截以金关，赤书符命，风火驿传。

其四十八字，主摄西海水帝及水中万精，召云龙以防水灾。欲知水中精物，及洪水弥天，欲度此灾，皆黄书四十八字于青𥿄上，依别咒法，投文水中，立知水中万精形象，蛟龙负以渡水灾，水官奉迎也。

合一百三十六字，皆西方七宝金门皓灵皇老君自然之书，一名金真宝明洞微篇，一名西山神咒，一名八威召龙文。

北方五气玄天真文赤书玉诀

北方玄天，五气徘徊，中有黑帝，双皇太微，总领符命，仙炼八威，青裙羽褐，龙文凤衣，上帝所降，制列玉阶。

其四十字，主诸真人神仙图录。学仙道士，常以本命、甲子、立冬之日，黑书四十字于白剌上，记姓名年月于剌下，灵山之岳。五年仙官到，使太玄玉女五人，名上仙籍矣。

北辰辅肾，斗牛卫扉，女虚危室，豁落四开，璧总七星，执凶紏非，却灾扫秽，明道洞辉。

其三十二字，主北方星官正天气。诸以北方星宿越错，有诸灾异，当以朱书三十二，字于青纸上，露于中庭五日五夜，夕夕向北，依别咒法讫，以火烧文，散灰于青烟之中。并刻书三十二字于黑石上，埋北方，天灾自消，星宿复位。

北山神咒，激阳起雷，流铃焕落，玃天振威，北酆所部，万妖灭摧。

其二十四字，主摄天魔北帝万鬼事。行此法，青书二十四字于黑木剌上，以文向东北，而依别咒文。五过行之，鬼精自灭，万魔束形，宜精心行之也。

九河倾竭，乌母群飞，蛟龙通道，水脉洞开，赤文玉书，驿龙风驰。

其二十四字，主摄北海水帝。制水中万精，召蛟龙以负身。欲渡大水洪灾，及遇水难中万物，黄书二十四字于青纸上，依别咒文，投水中万物形象，身得渡水灾，蛟龙开水道，水官出迎也。

合一百二十字，皆北方洞阴朔单郁绝五灵玄老君自然之书，一名元神生真宝明文，一名北山神咒，一名八威制天文。

诸以启愿求道，投剌行事，莫不悉先东向叩齿三通，捻香咒曰：

无上三天玄元始三气太上老君，召出我身中三五功曹、左右官使者、左右捧香驿龙骑吏、侍香金童、传言玉女、五帝直符，各三十六人出关。启此间土地、四面真官，我今正尔烧香关启，愿得十方正真之气入我身中，令所启上闻，𠇹御无上至真大圣尊神玉帝几前。

凡学道有所求愿，及修行上法，不先关启则为邪魔所干，不得上达，所修无感，神明不鉴，徒劳无益。

元始五老修道求仙赤书真文玉诀道言：夫学上法，思神念道，山居静志，修斋诵经，转度七祖，身求神仙，当行五老赤书真文上法。依按旧文，皆先叩齿十二通，咒曰：

玄上高灵，元始尊神，大圣徘徊，万神临轩，三景敷晖，庆云四陈，上告校图，推筭九天，今日启愿，投剌灵山，丹书赤字，自然真文，上告五帝，记名玉篇，万神鉴映，日月明言，愿度愿生，愿神愿仙，天地星宿，玄照我身，三官九府，五岳大神，普告无穷，削除罪根，元始大开，莫不纳言，七祖幽魂，受福自然，三途五苦，永离八难，得与三景，同晖紫晨，轮转不灭，身得飞仙。

毕，读剌竟，投于绝岩之中，便散香灵山之上，又叩齿三通，向本命咒曰：

元始监映，仙名巳书，三官九府，罪莫不除，散香五帝，告盟太虚，请如所陈，万劫长居。毕仰咽九气止。

元始五老禳星宿客灾明天分度真文玉诀

道言：诸天星宿，各有分度，至于𠇹道错越，更相侵犯，或有异见于四方境域，皆由天气运度否激之灾，有所防出其分国，故以天光转照，玄告不祥。故元始垂文，和天安地，解灾却患，安国宁民。至士精心，依法修行。灾见之日，书真文如旧法，露于中庭，向方面叩齿十二通，散发仰祝曰：

元始上天，三光高明，回景照耀，四方朗清，运度所冲，激扬流星，五界错越，三统失宁，五斗总辰，七宿明灵，真君大魁，厥讳玉精，夫人皇妃，字曰育婴，总御玄关，回转诸天，今有客灾，玄告不祥，请以真文，赤书上呈，散发谢愆，披露丹诚，惟垂玄监，回复天经，气不横越，灾不横生，焚烧灵文，散烟玉庭，上景监度，普告万灵，气清三关，灾灭九冥，阴阳调和，国土太平，请以金龙，风马驿呈。

毕，露真文于中庭，金龙镇之。假令灾在东方，则九日九夜竟，而烧真文，散灰于青烟之中。

凡禳天灾安国宁民法，皆随方然灯，照诸天光。假令东方，则然九灯，亦可九十灯，亦可九百灯，用金龙一两一枚。灾在东方，用青缯九十尺，九日九夜。灾在南方，则然三灯，亦可三十灯，亦可三百灯，用绛缯三十尺，三日三夜。灾在中央，则然十二灯，亦可百二十灯，亦可千二百灯，用黄缯百二十尺，十二日十二夜。灾在西方，则然七灯，亦可七十灯，亦可七百灯，用白缯七十尺，七日七夜。灾在北方，则然五灯，亦可五十灯，亦可五百灯，用黑缯五十尺，五日五夜。此元始灵宝上元科法。

元始五老禳大劫洪水召蛟龙水官度灾真文玉诀道言：天地大劫之交，洪水四出，荡秽除恶，万无遗一。当此之时，天地冥合，人民漂流，无复善恶。唯有志学之士，得灵宝真文，大劫、小劫之符，乃可乘飞羽而高观，登灵岳而浮翔。当此之时，神人自当使蛟龙为通路，开水径以渡身，河伯伺迎，不罣津梁也。乃明灵文之妙，岂拘大劫之交。遇此之际，当依其文施用，北向叩齿五通，闭气二十五息。存已身心中生火，火出头顶，而烧四方山林草木，及已身都尽，形骸皆成灰尘，一时飞翔入青烟之上，无复所遗。思大水浩浩荡荡天下，已身化成蛟龙，随水而流。因又叩齿二十五通，仰咒曰：

上始回灵，开明九元，天推地转，二气流传，五行相促，运度机关，阴阳否激，结成灾冲，大劫倾汔，荡秽除氛，九河受对，洪灾激川，水母徘徊，鸟马合群，日月冥会，三景停关，上选种臣，推校玉文，弃恶遗善，清浊永分，

我参帝简，名列九天，大灾四会，赤书所蠲，是日告命，万神咸闻，日月五星，照明我魂，五岳灵山，浮渡我身，九河水府，溟泠大神，开除水径，通利河津，蛟龙应符，摄山送灵，负我渡我，惊驰四奔，丹书赤字，元始真文，金龙驿呈，时刻无间，立须告御，上对帝尊。

毕，引气二十五咽，须臾，自当有开水之神以渡兆身也。在山，山则浮。在水，水自开。可谓临危而济。倏欻之顷，天地都平也。

元始五老摄召北酆鬼魔赤书玉诀

道言：夫受灵宝上法，致神明来降，存念响达，与天真交会，宜先分别鬼魔形象，遏塞干试。魔精既伏，存思自感，神明易致。行此之法，依上真文施行，便向东北叩齿三十六通，闭气九息，而仰咒曰：

三元开明，回转天常，运推数极，百六乘纲，大劫交会，万妖争行，北酆不拘，放逸鬼宗，群魔纵肆，祅闭天光，上帝有命，普告十方，演明天魔，法教开张，正道治民，扫除不祥，有何小妖，群聚为场，赤书玉文，检摄鬼乡，北酆三官，明速传行，千魔束爽，万鬼送形，流铃交焕，激气太阳，金虎四邀，天丁捕亡，大小齐到，不得匿藏，元始所告，列奏上宫。元始灵宝五帝真文玉诀

道士服青帝真符，东向叩齿九通，思青气从口入注肝中，生九重青华宝光，彻映项后，书符置前，咒曰：

元上青精，九气大灵，神光霞散，流映东青，华景郁勃，灌我身形，宫府安镇，宝魂自生，洞达八朗，飞升玉庭。

毕，引气九咽，上应服者服，佩者佩。

道士服赤帝真符，南向叩齿三通，思赤气从口入注心中，生三重丹华宝光，彻映胸前，书符置前，咒曰：

丹华流映，宝芝生光，神精彻幽，散灵八方，真符摄气，啸命朱童，三精焕敷，注我绛宫，赤神安镇，五香溢充，洞映形外，表里发光，身生水火，独步飞行。

毕，引气三咽止，如上法。

道士服黄帝真符，向王叩齿十二通，思黄气从口入注脾中，生十二重黄华宝光，洞映一身，书符置前，咒曰：

总元书灵，回神四乡，黄上散华，五帝交芳。流精散漫，十二重光，混合我形，万神相迎。安备黄脾，养气中房，保龄度劫，永镇无穷。

毕，引气十二咽止，如上法。

道士服白帝真符，向西叩齿七通，思白气从口入注肺中，生七重素华宝光，洞映丹田，书符置前，咒曰：

金灵七气，素华流氛，金精童子，首建元巾，带符摄气，万神会门，宝光奕奕，照我命根，安镇肺华，万劫长存。

毕，引气七咽止，如上法。道士服黑帝真符，向北叩齿五通，思黑气从口入注肾中，生五重玄宝华光，洞映背外，书符置前，咒曰：

北上太玄，五气徘徊，宝华五重，流光焕晖，云景郁秀，洞映太微，仰注我身，肾府鲜开，安镇灵宅，万神总归，身生羽服，降形自飞。

毕，引气五咽止，如上法。

当取灵山向王之竹，全长七尺七节，作神杖，使上下通直，甘竹乃佳。书黑帝符，著下第二节中；次白帝符，第三节中；次黄帝符，第四节中；次赤帝符，第五节中；次青帝符，第六节中;空上一节以通天，空下一节以立地。蜡封上节，穿中印以元始之章。又蜡封下节，穿中印以五帝之章。绛纹作韬，长短大小足容杖。卧息坐起，常以自随，行来可脱杖衣，隐以出入，每当别著净处。以杖指天，天神设礼。指地，地祇司迎。以杖指东北，万鬼束形。乘杖行来，及欲施用，当叩齿三十六通，思五帝直符吏各一人，衣随方色，有五色之光，流焕杖上，五帝玉女各一人，合共卫杖左右。微咒曰：太阳之山，元始上精，开张天地，甘竹通灵，直符守吏，部御神兵，五色流焕，朱火金铃，辅翼上真，出幽入冥，召天天恭，摄地地迎，指鬼鬼灭，妖魔束形，灵符神杖，威制百方，与我俱成，与我俱生，万劫之后，以代我形，景为五解，神升上清，承符告命，靡不敬听。

毕，引五方气，各五咽，合二十五咽止。

行此道九年，精谨不慢，神真形见，杖则载人空行。若欲尸解，杖则代形，儵欿之间巳成真人。朔望八节日，当烧香左右，朝拜此杖，则神灵感降，道则成矣。

灵宝八威神策玉诀

当朱书三天太上召伏蛟龙虎豹山精文，著一银木板上。又书记年月、师姓讳，著一板上。合二板，内囊裹。朱书次文，著一板上，著囊外。凡三板，合封为神策，如传之状。

板悉用银木，长一尺四寸，广二寸四分。以绛纹之缯作囊，令长一丈二尺，衣之封外板上，下头印口中元始五老之章。当以柏木函，绛纹作衣，衣函以请策文，著别室。烧香左右，精心供养，受以佩身。天下神灵朝夕朝门，给五帝玉童玉女各一十二人，出人游行，五帝侍卫，三界司迎。生死无复三恶之难，不经泰山，𠇹升九天，衣食自然，位同太极，要自成仙。

至学道士佩此文，施行神咒，以策文指天，天神设礼。指地，地祇朝拜，三界束带。指神，神礼。指鬼，鬼自灭爽。指水，水神通道。大劫交，洪灾四会，以策召龙，龙为负身。长修积感，神灵交会，所在施召，降响立到。千变万奇，适意所从。出入行年，位唯太极。皆前从飞龙，从导天钧，凤啸鸾鸣，十二华光，建三七色节，会灵之幡。精思九年，天仪自备。

灵宝八威神策咒曰：

元始太真，五灵高尊，太华皓映，洞朗八门，五老告命，无幽不关，上御九天，中制酆山，下领河海，十二水源，八威神咒，灵策玉文，召龙负水，收气聚云，束魔送鬼，扫荡妖群，万精摧落，所诛无蠲，日月五星，北斗七元，诸天诸地，诸水诸山，玉真所部，溟泠大神，仙王游宴，五帝杖幡，天丁前驱，金虎后奔，玃天猛兽，罗备四关，所呼立到，所召立前，赤书焕落，风火无间，所有摄验，金龙驿传。

毕，叩齿九通，仰天三啸，引天气三咽，以策文指所告之地，闭气九息而止。

元始五老镇灵求仙禳灾赤书玉诀

道士隐学，书青帝赤书真文，置东方，则东岳仙官至。长斋百日，精思灵宝尊神，则天真下降，给青腰玉女九人，取东岳神仙芝草不死之药。青帝鬼魔远舍九万里，一方凶勃，恶兽毒螫皆不生害心，反善仁人。长斋修行二十四年，身得神仙，但佩此文，亦得尸解，转轮成仙。

国土东方及春三月有灾，欲使东乡安镇，当赤书青石上，镇东方九日，其灾自灭，凶逆自消。一方仁人，苍龙来翔，善瑞自至，国土太平。书文佩身，却诸祸殃，身无横患，常与神明相当，保国宁家，享福无穷。

道士书赤帝真文，置南方，则南岳仙官至。长斋百日，精思灵宝尊神，则天真下降，给朱陵玉女三人，取南岳神仙芝草不死之药。赤帝鬼魔远舍三万里，一方凶勃恶兽毒螫皆不生害心，反善仁人。长斋修行二十四年，身得神仙，但佩此文，亦得尸解，转轮成仙。

国土南方及夏三月有灾，欲使南乡安镇，当朱书赤石上，镇南方三日，其灾自灭，凶逆自消。一方仁人善瑞显明，凤凰来迎，鸾鹤飞鸣，天人歌咏，欣国太平。书文佩身，万灾不生，禳凶却秽，坐致神灵，福庆无穷，延年长生，家致兴隆，国祚安宁。

道士书黄帝真文置中央，则中岳仙官至。长斋百日，精思灵宝尊神，则天真下降，给黄素玉女十二人，取中岳神仙芝草不死之药。黄帝鬼魔远舍十二万里，中央凶勃恶兽毒螫皆不生害心，反善仁人。长斋修行二十四年，身得神仙，但佩此文，亦得尸解，转轮成仙。

国土中央及四季月有灾，欲使中国安镇，当朱书黄石上，镇中央十二日，其灾自灭，凶逆自消。四方和睦，善瑞自生，麒麟来归，白虎游庭，国丰民富，普天安宁。书文佩身，万灾不经，身康气强，五宫精明，长保家国，永亨利贞。道士书白帝真文，置西方，则西岳仙官至。长斋百日，精思灵宝尊神，则天真下降，给太素玉女七人，取西岳神仙芝草不死之药。白帝鬼魔远舍七万里，西方凶勃恶兽毒螫皆不生害心，反善仁人。长斋修行二十四年，身得神仙。但佩此文，亦得尸解，转轮神仙。

国土西方及秋三月有灾，欲使西乡安镇，当朱书白石上，置西方七日，其灾自灭，凶恶自消。西方自归，善祥自集，灵兽飞轩，金雀衔符，氐老归宾，国宁民泰。书文佩身，神明交游，灾不加身，与五帝同俦，子孙昌炽，世享王侯，与善因缘，何虑何忧。

道士书黑帝真文，置北方，则北岳仙官至。长斋百日，精思灵宝尊神，则天真下降，给太玄玉女五人，取北岳神仙芝草不死之药。黑帝鬼魔远舍五万里，北方凶勃恶兽毒螫皆不生害心，反善仁人。长斋修行二十四年，身得神仙。但佩此文，亦得尸解，转轮神仙。

国土北方及冬三月有灾，欲使北乡安镇，当朱书黑石上，置北方五日，其灾自消，凶恶自灭。北方自宾，善瑞日昌，地藏发泄，金玉露形，天人歌咏，国富民丰。书文佩身，万灾消亡，寿同天地，福禄永光，所向所求，莫不利贞，子孙昌盛，世世贤明。

道士学至道上法，修奉斋戒，精思念道，上希灵真，灭魔却试，皆当先按灵宝上元旧格，施案真文，镇于方面。灵真降室，五帝官属侍卫门户，鬼魔消灭，所向咸从。赤书青帝真文于青缯上，置室东璧。赤书赤帝真文绛缯上，置南璧。赤帝黄帝真文黄缯上，置中央。赤书白帝真文白缯上，置西璧。赤书黑帝真文黑缯上，置北璧。施案五篇于斋堂之中，朝暮烧香，随方礼拜，不得杂俗异人干入堂内。此皆方方各有威神、玉童玉女侍卫，犯之奏罪九天，冥考立加，奉者明慎禁忌。

九气青天中有元始青灵之童，讳开阳青，典青帝赤书真文。青灵童长九寸，衣青羽衣，手执青麾，侍文左。学者应思此神降已身，百日精念，灵真见形，所求立感。有佩真文，此童亦常在巳肝府之中，致青牙之精。三气丹天中有元始赤灵之童，讳丹泉珠，典赤帝赤书真文。赤灵童长三寸，衣赤羽衣，手执赤节，侍文前。学者应思此神降已身，百日精念，灵真见形，所求易感。有佩真文，此童亦常在已心中，致朱丹赤牙之精。

中央黄天中有元始黄灵之童，讳洪瑛，典黄帝赤书真文。黄灵童长一寸二分，衣黄羽衣，手执黄钺，侍文中央。学者应思此神降已身，百日精念，灵真见形，所求立感。有佩真文，此童亦常在已脾府之中，致黄牙之精。十气素天中有元始素灵之童，讳明石流，典白帝赤书真文。素灵童长七寸，衣白羽衣，手执白旗，侍文右。学者应思此神降已身，百日精念，灵真见形，所求立感。有佩真文，此童亦常在已肺府之中，致素牙之精。

五气玄天中有元始黑灵之童，讳玉滋，典黑帝赤书真文。黑灵童长五寸，衣黑羽衣，手执黑幢，侍文后。学者应思此神降已身，百日精念，灵真见形，所求立感。有佩真文，此童亦常在巳肾府之中，致玄牙之精。此五帝灵童，与元始五老同生，主五篇真文，上统九天之气，下领五岳，中主人五藏，引牙之精补养人身。服食五牙，不知此神，终而无感，徒劳疲懃。

太上洞玄灵宝赤书玉诀妙经卷上「」