# 太上洞玄灵宝赤书玉诀妙经卷下

太上洞玄灵宝赤书玉诀妙经卷下

元始上帝、灵宝尊神、十方大圣、妙行真人，常以一年三诣南帝洞阳宫，校定天元，推数劫会，开明赤书五老真文，封题玉碛以付五帝。元始五气常以鸡鸣上会灵宝玉京玄都上宫，阳光初明，散元始之晖，流观诸天，其气郁郁，其晖熏熏，精如月珠，光如紫云，五气运转，如车之轮，上御九天之阙，中固五帝灵山，下注学士五牙之根。上宫众圣大智真人皆以其时餐食其晖，仰咽其精，与天相承，致得无穷。太上道君请注其文，以传至真。依灵宝玄科，四万劫一传。如是灵宝明见，出法度人。十方大圣尊神、妙行真人，同会南圃丹霍之阿三元洞室，封题玉碛，众真侍座，香华伎乐，五千万众。真文奕奕，光明洞达，五气观晖，照映内外，云景秀朗，如星中之月，奇相众好，不可胜量。

是时北室有精进贤者王福度。有女名曰阿丘曾，厥年十六，时在浴室中，浴香汤自洗，见金光明曲照，疑有不常，出宇登墙，南向望见道真，神精炜烁，容景焕日。女意欢喜，义手作礼，遥称：名丘曾，今遭幸会，身觐天尊，归身十方天中之天，愿赐禁戒，遵承法文，拔诸恶根，早得转轮，攺为男形，万劫之后，冀得飞仙。

五帝魔王见女发心大愿，恐过我界，因化作五帝老人，往告女曰：我受十方尊神使命，来语女灵宝法典。吾道方行，法使仁爱，慈孝为本。始闻汝父当出女身，已受人言，不可得违。宜先从之，人道既备，礼训亦足，余可投身。天监尔心，汝不从父，仙无由度。

女答魔曰：我前生不幸，宿无因缘，功德未充，致作女身。晨夕悔念，誓守一心，用意坚固，出于自然。生由父母，命归十天，诚违父教，不如君言。魔见女执心秉直，不可得干，于是便退。丘曾自云：道既高邈，无缘得畅，仍聚柴登墙，焚烧我身，冀我形骸，得成飞尘，随风自降，往至道前。于是火然，丘曾义手向天言：十方无极天尊，今自归形骸天中之天，愿得时畅，如之散尘。便投身火中，焚尔无著，身如蹈空，俄顷之间，巳见女身化成男子，𠇹至道前，于是受诫。元始即命南极尊神为女之师，授女真文，给太华玉女、金晨玉童各三百人，众好佩发三十二相，洞映女身。

道告南极尊神：此女前生巳奉灵宝，转轮万劫，今得化生人中，见吾出法，即得化形，当更度人九万九千，乃得至真大神。是时，十方是男是女，皆发正真道意，莫不精心持斋奉戒，修承灵宝，预有至愿，皆得度世。

道告阿丘曾曰：南极尊神，昔往亦为女子，生于禅黎世界赤明天中，大作功德，诸天所称。道业未成，乃值火劫数交，天地易位，其在弃荡之例。南上感其丹至，朱宫书其紫名，化其形骸于元君之胞，一劫乃生，得为男身，于南丹洞阳上馆明珠七色宝林，师赤帝梵宝昌阳丹灵真老君，赤书道成，位登南极。汝前生与南极同在禅黎世界，于丹阳柏林舍下同发道意。尔时南极姓皇，字度明，执汝右手，俱题赤石，记姓名南宫，即书汝笔迹，题于南轩，今犹尚在，石字亦存，汝忆之否。丘曾心悟，降目见南极所住南璧刻书：太甲岁七月一日，皇度明、阿丘曾同于丹阳柏林舍下发愿。合二十三字，字甚分明，忆此未久，忽经天地三易劫运，今乃得生灵宝之世。

道语丘曾：尔今得师南极，岂不高乎。皆由尔身宿缘所致。当勤加上业，广度天人，功满德备，自当令尔位及至真，超凌三清，迅足九霞，朝宴太玄也。丘曾稽首道前：丘曾先身有幸，得生道世，获遇天真，曲逮幽室，光荫臭形，神启坛内，心应形外，投骸归命，万希一全。高上玄鉴，转度我身，既得化形，侍对天尊，复蒙南极，得训师宗。喜惧之怀，靡知所陈。惟垂成就，明所未闻，玉诀宝妙，愿特哀矜。

太上道君登命赤帝灵童，开九霜玉笈七色之蕴，出灵宝赤书玉诀二卷，以付南极，使依盟授受丘曾，众仙监盟，一时称善。

元始赤书服食青牙导引九气青天玉诀。

元始赤书五篇真丈，生于太空之中，天地未光，开辟未明，潜结元根，三景成立，五气行焉。五色分彩，焕照五方，置以五帝，遵以阴阳，轮转九天之纽，运明五星之光，殖地五岳以安镇，澳人五府以养神。是以至真之人常依阳光之始明，上导九天之和气，下引玉泉之流芳，致元精于太极，招五帝于灵童。漑之者不衰，存之者无穷。回万劫而更始，保五牙于颜容，实灵宝之妙诀，恢万圣之宗也。

修养青牙导引东方九气青天之法：当以立春之日，鸡鸣入室，东向九拜，平坐叩齿九通。思东方安宝华林青灵始老君，姓爓，讳开明，字灵威仰。形长九寸，头冠青精玉冠，衣九气青羽飞衣，驾乘苍龙之舆，建鹑旗，从甲乙玄老之官，九万人，从九气青天中下降室内。须臾化生青气，郁郁如云之沓烟，漑覆己形，从已口中而入，直下肝府。又思木德，焕明东方，光照我身，皆令分明。竟，便开目仰咒曰：

九气青天，元始上精，皇老尊神，衣服羽青，设御天宫，焕明岁星，散晖流芳，陶激身形，上餐朝霞，服引木精，固养青牙，保镇朽龄，肝府充溢，玉芝自生，回年亿劫，色反童婴，五气和合，天地长并。

毕，引青气九咽止，便服东方赤书玉文一十二字。

右十二字，则九气青天之名。导引青帝九气，服食青牙，皆朱书白纸上，存思讫而顿服之，则引九气而自降，青帝应声而见形，青牙坚固于东岳，肝府玉芝而自生。灵童赍真文于寝侧，青腰辅翼而使令九年，积感变化，立成神仙度世，万劫不倾也。当以鸡鸣阳光始分，东向叩齿九通，摩两掌令热，以手摩拭面目九过，仰咒曰：

东方青牙，服食青牙，饮以朝华。毕，便以舌撩上齿之表，舐唇三过，令玉泉满口而咽之三过。又引青气九咽，令镇肝之中，其道毕也。

元始赤书服食赤牙导引三气丹天玉诀。

修养丹牙导引南方丹天之法：当以立夏之日，鸡鸣入室，南向三拜，平坐叩齿三通。思南方梵宝昌阳丹灵真老君，姓洞浮，讳极炎，字赤飘弩。形长三寸，头冠丹精玉冠，衣三气丹羽飞衣，驾乘丹龙玉舆，建朱旗，从丙丁越老之官三十万人，从三气丹天中下降室内。须臾化生赤气，焕焕如火之明，溉覆已形，从已口中而入，直下心宫。又思火星焕明南方，光照我身，皆令分明。竟，便开目仰咒曰：

三气丹天，朱宫灵童，元始上帝，参驾赤龙，丹羽飞衣，锦帔明光，驱策灵官，运导阴阳，三气吐晖，灌我绛宫，赤子保镇，炼牙饬容，朝餐朱景，玉芝满充，回停劫年，朽骸反童，长龄天地，永享无穷，身生水火，变化百方。

毕，引赤气三咽止，便服南方赤书玉文一十二字。

右十二字，则三气丹天之名。导引赤帝三气，服食丹牙，皆赤书白纸上，存思讫而顿服之，则引赤气而充溢，芳芝玄注于绛宫。赤帝降真于存思，受赤文于灵童，保丹牙以永固，餐三气于祝融，策赤圭以通灵，运五篇以召神。长斋感于太寂，上天书名于南窗，可谓坐致而不难，永享而无穷也。当以鸡鸣阳光始分，南向叩齿三通，摩两掌令热，以摩拭面目三过，仰咒曰：

南方朱丹，服食朱丹，饮以丹池。

毕，以舌撩下齿之表，舐唇嗽口，令玉芝满口而三咽之。又引赤气三咽，令镇心宫之中，其道毕也。

元始赤书服食戊已导引元气黄天玉诀。

修养黄牙导引戊已十二气黄天之法：当以春分、夏节、秋分、冬节四日，鸡鸣入室，向王十二拜，平坐叩齿十二通。思中央玉宝元灵元老君，姓通班，讳元氏，字含枢纽。形长一尺二寸，头冠黄精玉冠，衣五色黄羽飞衣，驾乘黄龙玉舆，建黄旗，从神戊巳伧老之官十二万人，从十二气黄天中下来降室内。须臾化生黄气，勃勃如景云之吐晖，灌覆已形，从口中而入，直下脾府。又思土星焕明中天，光照我身，皆使分明。竟，便开曰仰咒曰：

中黄嵩山，元气徘徊，上有元老，总统四垂，参驾黄龙，五色羽衣，运导九天，转轮璇玑，焕明土星，流光散晖，玉英芳芝，充溢四肢，陶灌我身，脾府鲜开，养牙餐精，万神总归，检魂制魄，仙炼八威，表里洞明，长生不衰，通真达灵，升入太微。

毕，引黄气十二咽止，便服中央赤书玉文一十六字。

右十六字，则中央黄天之名。导引黄帝十二气、服食黄牙，皆赤书白纸上，存思讫，顿而服之。则上引元气于九天，下注玄膺于妙门，太仓气粮而自充，脾府不澳而自熏。黄老应响以玄和，灵童披襟而告文。黄素运走，给命东西，妙哉玉诀，为万仙之端。当以鸡鸣阳光始分，向王叩齿十二通，摩两掌令热，以摩拭面目十二过，仰咒曰：

中央戊己，昂昂太山，服食精气，饮以醴泉。

毕，以舌撩舌上玄膺，取玉泉，舐唇三过，咽之。又引黄气一十二咽，令镇脾府之中，其道毕也。

元始赤书服食素牙导引七气素天玉诀。

修养素牙导引七气素天之法：当以立秋之日，鸡鸣入室，西向七拜毕，平坐叩齿七通。思西方七宝金门皓灵皇老君，姓上金，讳昌开，字曜魄宝。形长七寸，头冠白精玉冠，衣白羽飞衣，驾乘白龙玉舆，建素旗，从神庚辛胡老之官七十万人，从七气素天中下来降室内。须臾化生白气，皓皓如秋云之罗天，灌覆已形，从口中而入，直下肺府。又思金星焕明，西方光照我身，皆使分明。竟，便开目仰咒曰：

七灵七门，皓映西华，中有素皇，元始之家，参驾白龙，七气峨峨，徘徊玉门，散精朱霞，金星吐晖，芳芝滂沱，玄澳我身，养我素牙，明石鲜光，万劫不殂，服以流泉，餐以太和，九天上帝，给以玉华，保年驻颜，白景敷罗，长存天地，三光同遐。

毕，引白气七咽止，便服西方赤书玉文一十二字。

右十二字，则西方七气素天之名。导引白帝七气、服食素牙，皆赤书白纸上，存思讫，顿而服之。则七气天神玄注素晖，灌漑明石，自生玉芝，肺宫开明而纳真，太仓不哺而自熏，素灵应响而驱策，参承九天之门，餐之不休，寿与元始同年。当以鸡鸣阳之始分，向西叩齿七通，摩两掌令热，以摩拭面目七过，仰咒曰：

西方明石，服食明石，饮以灵液。

毕，以舌撩齿上，舐唇漱口，令玉芝满口，便三咽之。又引白气七咽，令镇肺府之中，其道毕也。

元始赤书服食玄牙导引五气玄天玉诀。

修养玄牙导引五气玄天之法：当以立冬之日，鸡鸣入室，北向五拜毕，平坐叩齿五通。思北方洞阴朔单郁绝五灵玄老君，姓黑节，讳灵会，字隐侯局。形长五寸，头冠玄精玉冠，衣玄羽飞衣，驾乘黑龙玉与，建皂旗，从神壬癸羌老之官五十万人，从五气玄天中下来降室内。须臾化生黑，黑晖晖相沓，光若流星之焕曜，灌覆已形，从口中而入，直下肾府。又思水星焕明，北方光照我身，皆使分明。竟，便开目仰咒曰：

北方玄天，五气散灵，上有大神，始老元精，驾龙建旗，游宴上京，是日元吉，庆云敷荣，飞芝流洒，滂沱四盈，玊女玄澳，灌我身形，肾宫充镇，朽牙坚生，五府纳真，上通神明，五老降接，仙道早成，变化水火，衣服羽青，飞行太空，游造帝庭。寿同三景，万劫长龄。

毕，引黑气五咽止，便服北方赤书玉文一十二字。

右十二字，则北方五气玄天之名。导引黑帝五气、服食玄牙，皆赤书白纸上，存思‘讫，顿而服之。则玄老负籍于朱宫，灵童题简于赤文，五气流芝，澳于枯宅，玉泉滂沱，生于端门，神镇灵阙，肾府生熏，太玄玉女，役使东西，万劫不衰，玄老同存。当以鸡鸣阳光始分，北向叩齿五通，摩两掌令热，以摩拭面目五过，仰咒曰：

北方玄滋，服食玄滋，饮以玉饴。毕，以舌撩下齿之里，舐唇漱口，令玉芝满口，三咽。又引黑气五咽，令镇肾府之中，其道毕也。

道言：导引餐牙之法，当以八节之日，各依其方入室清斋，存思五老形象，咒祝毕，各随方导引服诸天名。行之八年，仙官下降，玉女侍卫，身生光明，照映十方，出入游行，五帝稽首，三界司迎。此位准三天上真之号。此文具藏南圃赤洞五城之内，三天仙官备守，仙楼十二重，藏以紫玉之匮，刻以黄金之札，封以丹芝光草，印以太上中章，皆授宿有仙籍、名书丹台、应为三天上真之人。自无此挺，终不得盻。篇目旧科，四百年一出传。

当以鸡鸣安身定神，以次行事，先服东方青牙气，次南方，次中央，次西方，次北方，如常法五帝。毕，便叩齿三十六通，咽气二十五过止，又都咒曰：

白石岩岩，行源涌泉，洞以玉浆，饮之长生，寿命益长。

毕，以舌撩口，上下中央，令玉芝满口，而三三咽。又引气二十五过，极气而咽之，其道都毕也。

元始五老存思五岳五帝招灵求仙玉诀。

凡修灵宝五篇真文，思神念仙，诸所求欲，时闻九天真人诣房，身得神仙。当以立春后甲寅、乙卯日沐浴清斋，平旦入室，东向九拜，平坐叩齿九通，关启身神。毕，闭眼思东岳泰山青帝君，姓玄丘，讳目陆。形长九寸九分，头戴青玉通大宝冠，衣青羽飞衣，驾乘青龙，从青腰玉女十二人，从东方来降兆室。良久，青帝君化为婴儿始生之状，在青气之中，随气从兆口入，𠇹至肝中。思心生赤气，以灌绕肝府，青赤二气混沌相著，如庆云之沓烟，觉肝中熏热，便九咽，仰咒曰：

东天九门，中有始皇，出入三清，遨宴华房，安镇灵岳，役运句芒，上绕青霞，九千万重，参驾羽辇，十二飞龙，左侍青腰，右卫神童，把执简籍，青札玉文，校定仙名，列言上宫，今日王吉，请陈所言，身佩赤书，名参帝堂，愿神愿仙，青录簿中，上回灵驾，来降我房，二气混合，化形婴蒙，安治肝府，招致华光，灵晖流灌，面生金容，坐致自然，神明交通，身得长生，天地无穷。毕，引青气九咽止。

行此道九年，则东岳灵官青帝降真，致青腰玉女九人，为兆通达，上闻九天，生死父母、罪书责役，配属东岳，则神明更相嘱付，灭除罪名，自得解脱，升上福堂。此法妙重，生死津梁。

当以立夏后丙午、丁巳之日，沐浴清斋，正中入室，南向三拜，平坐叩齿三通，关启身神。毕，闭目思南岳霍山赤帝君，姓爓，讳洋光。形长三寸三分，头戴赤玉通天宝冠，衣丹羽飞衣，驾乘赤龙，从赤圭玉女十二人，从南方来降兆室。良久，赤帝君化为婴儿始生之状，在赤气之中，随气从兆口入，𠇹至心中。思脾生黄气，以灌绕心宫，黄赤二气混沌相著，如炎火之烂光，觉心中熏热，便三咽，仰咒曰：

丹天三气，南上玉门，中有大神，赤帝灵君，衣丹带符，飞文羽裙，驾乘赤龙，玉舆绛云，南霍灵山，万神高尊，出入三清，上宴九玄，赤圭侍役，玉童卫真，把执简录，绛簿玉文。校定仙品，轻重上闻，今日大王，灵岳开仙，上回万神，降我三门，变化婴儿，镇心安魂，混合二气，缠我命根，长与祝融，驾乘景云，逍遥南阿，天地长存。

毕，引赤气三咽止。

行此道三年，则南岳霍山灵官、赤帝降真，致赤圭玉女三人为兆驱使，通致启愿，万求皆从。生死父母、罪书刑责，配属南岳，皆得解除，刑名释散，升上天宫。其法妙重，坐死开通也。

当以春分、夏节、秋分、冬节后戊辰、戊戌、巳丑、已未之日，沐浴清斋，日映入室，向王十二拜，平坐叩齿十二通，关启身神。毕，闭眼思中岳嵩山，黄帝君姓角，讳普生。形长一尺二寸，头戴黄玉通天宝冠，衣黄羽飞衣，驾乘黄龙，从黄素玉女十二人，从中岳来降兆室。良久，黄帝君化为婴儿始生之状，在黄气之中，随气从兆口入，𠇹至脾府。思肺生白气，灌绕脾宫，黄白二气混沌相者，似黄云之回天，觉脾中熏热，便十二咽，仰咒曰：

中天黄元，总统四灵，戊已中山，元始上精，黄帝大神，参驾飞轩，十二黄龙，上宴三清，玉女侍卫，神童使令，开山出图，校仙定名，徘徊中岳，日王敷灵，回真曲降，流灌我形，混元变化，老帝成婴，镇安黄宫，府藏华荣，身有奇毛，内外光明，真人交接，通达九清，得参黄軿，飞升玉庭。

毕，引黄气十二咽止。

行此道十二年，则中岳灵官五帝降房，致黄素玉女十二人，为兆通达关启，上闻九天。生死父母，罪书刑名，系于中岳，皆得解散，灭绝罪书，上名仙录，去离地官，升入福堂，生死开泰，度人无量也。

当以立秋后庚申、辛酉之日，晡时沐浴，清斋入室，向西七拜，平坐叩齿七通，关启身神。毕，闭眼思西岳华山白帝君，姓浩丘，讳元仓。形长七寸七分，头戴素玉通天宝冠，衣素羽飞衣，驾乘白龙，从白素玉女十二人，从西岳来降兆室。良久，白帝君化为婴，儿始生之状，在白气之中，随气入兆口中，𠇹至肺府。思肾生黑气，以灌绕肺宫，白黑二气混沌相著，似庆云之沓霄，觉肺中熏热，便七咽，仰咒曰：

七气之天，素皇金堂，白帝大神，安镇西方，华阴灵山，号曰神王，白羽飞裙，建旗御龙，上游玄清，出入华宫，总领仙籍，列简诸方，吉日嘉辰，万圣宴降，徘徊九霞，流散晖光，金精焕焕，白石洋洋，开仙观灵，神敷四乡，愿道愿仙，愿生愿长，上愿既会，靡不吉昌，蓐收通真，攺我形容，变化自成，与气同翔，身飞骨轻，上升紫房。

毕，引白气七咽止。

行此道七年，则西岳灵官白帝降真，致白素玉女七人，为兆通灵关启，所求皆闻九天。生死父母，罪书刑名，系于西岳，咸得解脱，罪书自除，名上仙籍，去离五道，永升福堂，生死开度，福庆自然也。

当以立冬后壬子、癸亥之日，子时沐浴，清斋入室，北向五拜，平坐叩齿五通，关启身神。毕，闭眼思北岳恒山黑帝君，姓伏，讳通萌。形长五寸五分，头戴玄玉通天宝冠，衣玄羽飞衣，驾乘黑龙，从太玄玉女十二人，从北岳来降兆室。良久，黑帝君化为婴儿始生之状，在黑气之中，随气入兆口中，𠇹至肾府。思肝生青气，以灌绕肾府，青黑二气混沌相著，如碧云之沓烟，觉肾中熏热，便五咽，仰咒曰：

五气玄天，上始精流，结气凝灵，号曰仙庐，安镇北恒，黑帝所游，遨宴北单，参龙驾浮，今日王吉，万灵开图，五气徘徊，庆云四敷，仙童执简，太玄度符，记我仙籍，金箓上书，回真曲降，混合婴孩，二气交络，洞灌我躯，玄冥携提，神仙为俦，永享天地，万劫无休。

毕，引黑气五咽止。

行此道五年，则北岳灵官黑帝降真，致太玄玉女五人，给已使令，通致启乞，上闻九天。生死父母，罪名刑书，系属北岳，并蒙解除，得度三恶之道，上升天堂，大妙上法，普度无穷也。

行此道，常当夷心静思，意注分明，灵真易感。得其法式不移，年年而睹神行出入之向方，而天官司迎，魔灵消伏，不敢干前。心聪意慧，自审吉凶，五岳五帝常为友宾，神明交通，立致神仙。

元始灵宝五帝醮祭招真玉诀。

道言：灵宝赤书五篇真文，篇镇一方，皆元始自然之书，五老以五帝侍卫五方，灵官掌录，禁限一年三开，众仙庆真。玄科旧典，上宫诸真人及五岳神仙，三年一奉灵宝五帝灵官，鸿鹭之鸟，香酒甘果，上献天真，以存灵气。后学常能尔者，则灵宝五帝感乎精神，五方灵官当之喜欣。凡礼无浓簿，意从中来，苟有至诚，人神感焉。故书其品式，秘而修行。

旧典降致灵宝五帝灵官法，以春用甲寅、乙卯；夏用丁巳、丙午；四季用戊辰、戊戌、己未、己丑；秋用庚申、辛酉；冬用癸亥、壬子。建王之日，于灵岳作高坛，四方简纂，东西南北王上，开五门，安五牓，牓言如左。

九气青天安宝华林青灵始老苍帝君、九气天君、太上真王、青腰玉女、东乡诸灵官、青华元阳门。。