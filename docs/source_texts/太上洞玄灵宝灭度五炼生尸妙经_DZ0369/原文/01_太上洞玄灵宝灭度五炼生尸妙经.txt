# 太上洞玄灵宝灭度五炼生尸妙经

太上洞玄灵宝灭度五炼生尸妙经

天尊时于长乐舍香林园中，教化七千二百四十童子。法事粗悉，上智童子、轮天童子等前进作礼，上白天尊：今日侍座，欢乐难胜。诸天开宥，一切光明，幽牢地狱积夜寒乡，三涂五苦饿鬼死魂，并得开度，还在福中。三官息对，生死并欢。而幽魂始开，末入转轮，尸神奔落，腐骸无津，沈沦九土，纵横地官，飞爽傍遑，不能得还。土府促会，形尸无宁，更受愁迫，仰诉诸天。令既开宥，一切普新，皇道既畅，泽被十方。伏闻天尊既垂大慈，愿▲皇恩。赐应度者度，应生者生，应转者转，应还者还。如宿缘未绝，不得还者，形尸故宅，幽在九泉，为众灵所迫，不相容受，飞魂无泊，还逮子孙。大化既兴，宜使普蠲。不审法中，复有何要，可得申宣，下告地官，安镇抚恤，咸使得安，九署右别，营卫其身。如蒙哀怜，则普天欢泰，生死无怨，福流亿劫，世世无穷。

于是天尊普命诸天上帝、无极大上大道君、十方大圣众、至真诸君丈人、飞天神王、五老帝君、南上好生度世司马、司录司命、长生上圣、玄和玉文、诸真人、无鞅数众，一时复坐。今当更为上智童子开诸法门，申明龙汉玄都旧典，九幽玉匮女青玉文，拔度幽牢地狱，积夜寒乡，三涂五苦饿鬼死魂，令悉见光明。宣告诸天，各明玉字自然玄文，普告诸天诸地水府、日月星宿、璇玑玉衡，三界五帝、五岳灵山、九土灵官，洞元洞渊洞空洞灵洞无，无极无穷、无高无下、无形无色、无音无响、无大无小，一切神灵，明各任别。今所统领宿谪罪魂，善恶功过，年岁日月。事事列言，分别故宅形骸所在，随其部界，悉为安恤，地祇卫护，经营供给，无令摇动，随功成就。使应迁者迁，应度者度，应转者转，应生者生。落地简对，绝水盟言，除天文墨，一切见明。于是四众上智童子欢喜作礼，同时举手弹指称善。

是时，三十二天帝君即坐，各命飞天神人披紫阳玉台，开明真玉匮，出天中灵音自然玉书无量洞章，以属地官，度一切人，安尸镇灵，保魂录神。其太黄皇曾天、太明玉完天、清明何童天、玄胎平育天、元明文举天、七耀摩夷天、虚无越衡天、太极蒙翳天，合八天。天有八字，合六十四字，分属东方九气天君。以青帝太玄女青符命，告下东方土府九署灵官，开度一切死魂，安镇尸形，营卫抚恤，无令地官驱迫摇动，一如女青文金龙驿行。其赤明和阳天、玄明参华天、耀明宗飘天、竺落皇笳天、虚明堂耀天、观明端静天、玄明恭庆天、太焕极瑶天，合八天。天有八字，合六十四字，分属南方三气天君。以赤帝太玄女青符命，告下南方土府九署灵官，开度南方一切死魂，安镇尸形，营卫抚恤，无令地官驱迫摇动，一如女青文金龙驿行。其元载孔升天、太安皇崖天、显定极风天、始皇孝芒天、太黄翁重天、无思江由天、上揲阮乐天、无极昙誓天，合八天。天有八字，合六十四字，分属西方七气天君。以白帝太玄女青符命，告下西方土府九署灵官，开度西方一切死魂，安镇尸形，营卫抚恤，无令地官驱迫摇动，一如女青文金龙驿行。其皓庭霄度天、渊通元洞天、翰宠妙成天、秀乐禁上天、无上常融天、玉隆腾胜天、龙变梵度天、平育贾奕天合八天。天有八字，合六十四字，分属北方五气天君。

以黑帝太玄女青符命，告下北方土府九署灵官，开度北方一切死魂，安镇尸形，营卫抚恤，无令地官驱迫摇动，一如女青文金龙驿行。其上上上一气一气，上上上无极无顶无色，大罗之天自然玉文，总统中央黄元天君，以黄帝太玄女青符命，告下中央土府九署灵官，开度中央一切死魂，安镇尸形，营卫抚恤，无令地官驱迫摇动，一如女青文金龙驿传。诸天各命飞天神王，以天中灵音自然玉书女青符命，并告五方五帝王岳土府灵官，即各依承符命，尊奉大法。皇道既明，是时天朗气澄，三景停轮，星宿洞耀，璇玑不行，河海静默，山岳吞烟，时和气清，金风拂尘，天无浮翳，日月灌津，五苦解脱，长夜开魂，枯树生华，死骸还人，麟舞凤翔，飞鸣欣欣，诸天踊跃，散花称善。

天尊欣畅而作颂曰：

赤明回化，混尔而分。阴阳炼变，其道自然。

玄图七转，至九仍还。元命灵章，无量洞篇。

无常之品，气总九晨。阳光潜启，明景乘烟。

三回五炼，和以七津。随色蔚耀，各归本神。

大法简度，朽骸还人。宝我妙道，位登上真。

服一四回，回元五炼。至道上灵。照耀日月。

洞照九明，诸大开宥。幽夜玄清，朽骸超步。

炼化自生，嘘吸灵和。贯幽入冥，神奇万变。

飞魂反形，乘烟驾空。上造皇庭，玉书告命。

土府太平，一切受度。普入光明，有宝我文。

世世化生，轻泄慢漏。风刀相刑。

玉章灵文生朱光，五灵结精焕十方。

四八分位合五行，列宿日月阴阳通。

植立天真保上皇，开化法门一切同。

弥罗大千道兴隆，金座欢乐难为常。

诸天踊跃奏灵章，开我妙道悟少童。

令尔亿劫生无穷，九转成真位仙王。

秘之中襟慎勿扬。

天尊颂毕，诸天上帝、无极太上大道君、十方无极至真大圣众、飞天神王五老上帝君、南上好生、度世司马、司绿司命、长生上灵、玄和玉女、诸元君灵妃、诸真人、无鞅数众，七千二百四十童子，一时俱起，捻香散花，左回旋行三匝，还北向作礼，举手弹指。三十二天日月星宿，一时俱明，地下九幽无极洞渊，光景玄彻，无复暗冥，幽隐普见。地藏发世，金玉露形，山川溪涧，一等缅平，白骨受气，朽尸还魂，九土清泰，地官安宁，众生普度，一切无偏。大法流化，皇道开张，普告诸天日月星辰，璇玑玉衡、南斗北斗、司命司录、韩君主录、南昌上宫、诸地诸水、五岳灵山、三官九署、十二河源、长夜之府九幽之中四司五帝，一切神明，各遵承大法，普同一庆，以今为新，无上无下，无极无穷，无深无远，无幽无隐，无边无际，无大无小，无始无终，一切神灵，弹指告命，依承仰从。

灵宝青帝炼度五仙安灵镇神九气天文

东方九气青天承元始符命，告下东方无极世界土府神乡诸灵官，令有太上清信弟子某甲，灭度五仙，托尸太阴。今于某界安宫立室，庇形后土，明承正法，安慰抚恤，青灵哺饴，九气朝华，精光充溢，炼饬形骸，骨芳肉香，亿劫不灰。东岳泰山明开长夜九幽之府，出某甲魂神，沐浴冠带，迁上南宫，供给衣食。长在光明，魔无干犯，一切神灵，侍卫安镇，悉如元始盟真旧无女青文。

黑书此文于青石上，师拜黄缯章毕。埋文于亡者尸形所在东乡极墓界。临埋时，师云行禹步九步，至所在，东向读大字及文毕。叩齿二十四通，咽气九过，咒曰：

元始符命，普告东方无极世界土府神乡、洞空洞无洞玄洞元九气总司、三界神官一切冥灵无极神王。今日大庆，青天始阳，高驾临正，万道开通，甲乙受度，托尸玄房，太上清信，魂应上升，五仙沐浴，拂饬衣裳，形庇灵狱，地为开张，请以玉女，安镇神宫，一切侍卫，供给自然，须魂反尸，上帝奉迎，一如明真，旧典施行。

毕，便埋文土中也。

灵宝赤帝炼度五仙安灵镇神三气天文

南方三气丹天承元始符命，告下南方无极世界土府神乡诸灵官，今有太上清信弟子，灭度五仙，托尸太阴。今于其界安宫立室，庇形后土，明承正法，安慰赤灵哺饴，三气丹地，精光充溢，炼饬形骸，骨芳肉香，亿劫不灰。南岳衡山明开长夜九幽之府，出某甲魂神，沐浴冠带，迁上南宫，供给衣食，长在光明，魔无干犯，一切神灵侍卫安镇，悉如元始盟真旧典女青文。

青书此文。于赤石上，师拜黄缯章毕。埋文于亡人尸形所住南乡极墓界。临埋时，师云行禹步三步，至所在，南向，读大字及文毕，叩齿二十四通，咽气三过，咒曰：

元始符命，普告南丹无极世界土府神官，洞空洞无洞玄自然三气总司，一切冥灵三界神王，普监盟言。今日上告，太阳告丹，甲乙归玄，托尸九玄，位齐飞天，空受转轮，魂升朱陵，炼度五仙，功未洞真，庇形土官，开张四界，安镇灵宫，在所营卫，供给送迎，无令摇动，干犯神乡，盟真所告，一切咸闻。

毕，便埋文土中。

灵宝黄帝炼度五仙安灵镇神中元天文

中元皇天承元始符命，告下中央九垒土府洞极神乡四统诸灵官：今有太上清信弟子某甲，灭度五仙，托尸玄阴。今于某界安宫立室，庇形后土，明承正法，安慰抚恤，黄元哺饴，流注丰渊，炼饬形骸，骨芳气香，与神同元，亿劫长存。中岳嵩高明开长夜九幽之府，出甲乙魂神，沐浴冠带，迁上南宫，供给衣食，长存光明，魔无干犯，一切神灵，侍卫安镇，如元始明真旧典女青文。

朱书此文于黄石上，师拜黄缯章毕。埋文于亡人尸形所住中央。临埋时，师云行禹步十二步，至所在向戊已，读大字及文毕。叩齿二十四通，咽气十二过。咒曰：

元始符命，普告中元九垒土府洞极神乡，四维总灵十二神官，黄元灵钮高真土皇。今日大庆，万神临轩，甲乙受度，托尸九玄，魂升魄守，庇形土官。四极告命，明郎开张，安慰抚恤，供给送迎，无令摇动，干犯神乡，明如太真，一切咸闻。

毕，便埋文土中。

灵宝白帝炼度五仙安灵镇神七气天文

西方七气素天承元始符命，告下西方无极世界土府神乡诸灵官：令有太上清信弟子某甲，灭度五仙，托尸太阴。今于某界安宫立室，庇形后土，明承正法，安慰抚恤，素灵哺饴，七气素华，精光充溢，炼饬形骸，骨芳肉香，亿劫不灰。西岳华山明开长夜九幽之府，出某甲魂神，沐浴冠带，迁上天府，供给衣食，长在光明，魔无干犯，一切神灵，侍卫安镇，如元始明真旧典女青文。

黄书此文。于白石上，师拜黄缯章毕。埋文于亡人尸形所住西乡极墓界。临埋时，师云行禹步七步，至所在西向，请大字及文毕。叩齿二十四通，闭气七过。咒曰：

元始符命，普告西灵无极世界土府神明，洞空洞无洞玄洞清七气总司，三界神庭西乡一切万气冥灵无极神王，监真度生。今日五合，少阴告盟，甲乙受度，五仙链形，托尸幽户，中房暂经，太上清信，众真所明，地乡开明，万神经营，尸安魄镇，亿劫长宁，道成去世，奉以灵軿，一如明真，依旧驿呈。

毕，便埋文土中。

灵宝黑帝炼度五仙安灵镇神五气天文

北方五气玄天承元始符命，告下北方无极世界土府神乡诸灵官，令有太上清信弟子某甲，灭度五仙，托尸太阴。今于某界安宫立室，庇形后土，明承正法，安慰抚恤，玄灵哺饴，五气玉滋，精光充溢，炼饬形骸，骨芳肉香，亿劫不灰。北岳恒山明开长夜九幽之府，出某甲魂神，沐浴冠带，迁上天府，供给衣食，长在光明，魔无干犯，一切神灵，侍卫安镇，如元始盟真旧典女青文。

白书此文于黑石之上，师拜黄缯章毕。埋文于亡人尸形所住北乡极墓界。临埋时，师云行禹步五步，至所在北向，读大字及文毕。叩齿二十四通，闭气五过。咒曰：

元始符命，普告北元无极世界土府皇君，洞空洞无洞玄洞渊五气总司，三界高尊北乡冥灵无极神君。日吉时和，玄天始分，上圣临庆，北帝敷云，甲乙受度，托尸幽门，太上清信，位齐十天，五土藏形，三官举魂，南宫沐浴，朽骸生薰，庇形灵阜，亿劫长存，正道豁落，安镇玉文，一切神明，供给自然，明真大法，宣告普闻。便埋文土中。

东方飞天神人曰：开度东方九幽地狱三涂五苦，转还福堂，安镇死者形体故宅，令得安宁，土府营卫，奉给送迎。当依明真玉匮女青上宫旧典，以青纹缯九十尺，或九尺，诣九气天君，请诸天玉文女青符命，告下东乡诸灵官，拔度东方九幽地狱三涂五苦饿鬼死魂，开出光明，安镇死者形骸宫宅，长得安宁，无有摇动，如女青文。

南方飞天神人曰：开度南方九幽地狱三涂五苦，转还福堂，安镇死者形体故宅，令得安宁，土府营卫，奉给送迎。当依明真玉匮女青上宫旧典，以赤纹缯三十尺，诣三气天君，请诸天玉文女青符命，告下南乡诸灵官，拔度南方九幽地狱三涂五苦饿鬼死魂，开出光明，安镇死者形骸宫宅，长得安宁，无有摇动，如女青文。

中央飞天神人曰：开度中央九幽地狱三涂五苦，转还福堂，安镇死者形体故宅，令得安宁，土府营卫，奉给送迎。当依明真玉匮女青上官旧典，以黄纹缯一百二十尺，或一十二尺，诣一气天君，请元始自然真文女青符命，告下中央四维无上无下无幽无隐无深无远无边无际无极洞玄诸灵官，拔度中央九幽地狱三涂五苦饿鬼死魂，开出光明，安镇死者形骸宫宅，长得安宁，无有摇动，如女青文。

西方飞天神人曰：开度西方九幽地狱三涂五苦，转还福堂，安镇死者形体故宅，令得安宁，土府营卫，奉给送迎。当依明真玉匮女青上宫旧典，以白纹缯七十尺，或七尺，诣七气天君，请诸天玉文女青符命，告下西乡诸灵官，拔度西方九幽地狱三涂五苦饿鬼死魂，开出光明，安镇死者形骸宫宅，长得安宁，无有摇动，如女青文。

北方飞天神人曰：开度北方九幽地狱三涂五苦，转还福堂，安镇死者形体故宅，令得安宁，土府营卫，奉给送迎。当依明真玉匮女青上宫旧典，以黑纹缯五十尺，或五尺，诣五气天君，请诸天玉文女青符命，告下北乡诸灵官，拔度北方九幽地狱三涂五苦饿鬼死魂，开出光明，安镇死者形骸宫宅，长得安宁，无有摇动，如女青文。

飞天神人曰：明真科品，天子用信匹数，公王国主则用丈数，悉用纹缯上金，以法天象之。庶人则用尺数，铁以准金。宣告诸天人民，咸使普闻。

飞天神人曰：夫欲安镇死人尸形，所在地官安慰抚恤，使得速还，更生福世，兴家致禄，世世不绝。当依明真科，天子公王以上金五两，以奉五帝，安镇五方。庶人则用铁五十斤。生死灭度因缘之信，其福无量，宣告诸天人民，咸使普闻。

天真皇人曰：夫开度拔赎宿对罪魂，安镇尸形宫宅，其文出自龙汉之光，天尊今开大法，教化童子。诸天大神而披龙汉之玄奥，开演洞玄之秘文，拔出长夜之府，使九幽得荷太阳之光，孤爽还反则朽骸有缘，福堂可得而至衣食立以自然，飞天可以交游，携提太上之宾。此法高妙，难可称焉。四座大众诸天童子，宜各宝之哉。于是四众同时稽首伏地，称善而退。

太上洞玄灵宝灭度五炼生尸妙经