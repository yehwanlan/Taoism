# 太上升玄护命经一卷

太上升玄护命经一卷

尔时，元始天尊在七宝林中、五明宫内，与无极圣众俱，放无极光，照无极界，观无极众生，受无极苦恼，宛转世间，轮回生死，漂浪爱河，流吹欲海，滞声香味触中，迷有无无色内，无色有色，无无有无，有有无有，终始暗昧，不能自明，必竟迷惑。天尊告曰：汝等众生，从不有中有，非无为无，非色为色，非空为空，空即是空；空无定空，色即是色；色无窆色，即色是空，空即是色。若能知空不空，知色不色，名为照了，始达妙音，识无空法，洞观无碍，入众妙门，自[然]解悟，离诸疑网，不着空见，清净六根，断诸[邪]鄣。我故为汝四辈。说是妙经，名曰护命，[济]度众生，随身供养，传教世间，流通读[诵。即]有飞天神王、破耶金刚、护法灵童、救[苦真]人、金精猛兽，各百亿万，俱侍卫是经，[随]所供养，扞厄扶衰，度一切众生，离诸[染著]，入众沙门。