# 抱朴子外篇卷六

抱朴子外篇卷六

晋丹阳葛洪稚川著

抱朴子曰：昔在唐虞，稽古钦明，犹俟群后之翼亮，用臻巍巍之成功。故能熙帝之载，庶绩其凝，四门穆穆，百揆时序，蛮夷无猾夏之变，阿阁有鸣凤之巢也。喻之元首，方之股肱，虽有尊卑之殊邈，实若一体之相赖也。君必度能而授者，备乎覆𫗧之败；臣必量才而受者，故无流放之祸。夫如影如响，俯伏惟命者，偷容之尸素也。违令犯颜，蹇蹇匪躬，安上之民翰也。先意承指者，佞謟之徒也。匡过弼违者，社稷之骾也。必将伏斧锧而正谏，据鼎镬而尽言。忠而见疑，诤而不得者，待放可也；必死无补，将增主过者，去之可也。其动也，匪训典弗据焉；其静也，匪宪章弗循焉。请托无所容，申绳不顾私，明刑而不滥乎所恨，审赏而不加乎附己。不专命以招权，不含洿而谈洁。进思尽言以攻谬，退念推贤而不蔽。夙兴夜寐，戚庶事之不康也；俭躬约志，若策奔于薄冰也。约谋贡士，不宣之于口；非义之利，不栖之乎心。立朝则以砥矢为操，居己则以羔羊为节。当危值难，则忘家而不顾命；㧛衡执铨，则平怀而无彼此。仪萧公之宇宙，羡张、陈之画奇；追周全之尽规，准二鲍之直视。蹈婴、弘之节俭，执恬、毅之守终。甘此离绝炙身之分，戒彼韩、英失忠之祸。出不辞劳，入不数功，归勋引过，让以先下。专诚祗栗，恒若天威之在颜也；宵夙虔竦，有如汤镬之在侧也。负荷寄托，则以伊、周为师表；宣力四方，则以吉、召为轨仪；送往事君，则竭忠贞而不迥；抟噬干纪，则若鹰鹯之𬷮鸟雀；蕃扞疆场，则慕魏绛、李牧之高踪；莅众抚民，则希文翁、信臣之德化。夫忠至者，无以为国，况怀智以迷上乎？义督者，灭祀而无惮，况黜辱之敢辞乎？故能保劳贵以显亲，托良哉于舆歌。昆吾彝器，能者镌勋。皋陶后稷，亦何人哉？

抱朴子曰：人臣勋不弘，则耻俸禄之虚厚也；绩不茂，则羞爵命之妄高也。履信思顺，天人攸赞；畏盈居谦，乃终有庆。举足则蹈道度，抗手则奉绳墨，褒崇虽淹留，而悔辱亦必远矣。若夫损上以附下，废公以营私，阿媚曲从，以水济水，君举虽谬，而謟笑赞善，数进玩好，陷主于恶，巧言毁政，令色取悦，上蔽人主之明，下杜进贤之路，外结出境之交，内树背公之党。虽才足饬非，言足文过，专威若赵高，擅朝如董卓，未有不身膏剡锋，家靡汤火者也。然而愚瞽舍正即邪，违真侣伪，亲览倾偾，不改其轨，无祸之集，匪降自天也。

抱朴子曰：臣喻股肱，则手足也。履冰执热，不得辞焉。是以古人方之于地，掘之则出水泉，树之则秀百谷，生者立焉，死者入焉。功多而不望赏，劳瘁而不敢怨。审识斯术，保己之要也。

抱朴子曰：臣职分则治，统广则多滞。非贲获之壮，不可以举兼人之重；非万夫之特，不可总异官之局。韩侯所以罪侵胃之典，子元所以惧不胜之祸也。若乃才力绝伦，文武兼允，人有腹心之高筭，出有折冲之远略，虽事殷而益举，两循而俱济，舍之则彝伦𭣧，委之而无其人者，兼之可也。非此器也，宜自忖引，辕若载重，尠不及矣。常人贪荣，不虑后患，身既倾溺，而祸逮君亲，不亦哀哉！人皆辞斧斤所未开，而莫让摄官可不堪。嗟乎！陈、李所以作戒于力少，而子房所以高蹈于挹盈也。

抱朴子外篇卷六终