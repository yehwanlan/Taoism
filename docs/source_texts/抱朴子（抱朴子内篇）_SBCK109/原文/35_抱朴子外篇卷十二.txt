# 抱朴子外篇卷十二

抱朴子外篇卷十二

晋丹阳葛洪稚川著

或曰：“尾大于身者，不可掉；臣贤于君者，不可任。故口不容而强吞之者，必哽；才非匹而委仗之者，见轻。”抱朴子曰：诡哉言乎！昔者荆子总角而摄相事，实赖二十五老，臻乎惠康。子贱起家而治大邦，寔由胜己者多，而招其弘益。齐桓杀兄而立，鸟兽其行，被发彝酒，妇闾三百，委政仲父，遂为霸宗；夷吾既终，祸乱亟起。鲁用季子二十余年，内无粃政，外无侵削，人之亡没，殄瘁响集。岂非才所不远，其功如彼；自任其事，其祸如此乎？汉高决策于玄帏，定胜乎千里，则不如良、平；治兵多而益善，所向无敌，则不如信、布。兼而用之，帝业克成。故疾步累趋，未若托乘乎逸足；寻飞逐走，未若假伎乎鹰犬。夫劲弩难彀，而可以摧坚逮远；大舟难乘，而可以致重济深；猛将难御，而可以折冲拓境；高贤难临，而可以攸叙彝伦。昔鲁哀庸主也，仲尼上圣，不敢不尽其节；齐景下才也，而晏婴大贤，不敢不竭其诚。岂有人臣当与其君校智力之多少，计局量之优劣，必须尧舜乃为之役哉？何事非君，何使非民，耻令其君不及唐虞，此亦达者之用心也。

抱朴子外篇卷十二终