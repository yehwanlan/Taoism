# 抱朴子内篇卷十六

抱朴子内篇卷十六

晋丹阳葛洪稚川著

抱朴子曰：“神仙经黄白之方二十五卷，千有余首。黄者，金也。白者，银也。古人秘重其道，不欲指斥，故隐之云尔。或题篇云庚辛，庚辛亦金也。然率多深微难知，其可解分明者少许尔。世人多疑此事为虚诞，与不信神仙者正同也。余昔从郑公受九丹及金银液经，因复求受黄白中经五卷。郑君言，曾与左君于庐江铜山中试作，皆成也。然而齐洁禁忌之勤苦，与金丹神仙药无异也。俗人多讥余好攻异端，谓予为趣欲强通天下之不可通者。余亦何为然哉？余若欲以此辈事，聘辞章于来世，则余所著外篇及杂文二百余卷，足以寄意于后代，不复湏此。且此内篇，皆直语耳，无藻饬也。余又知论此曹事，世人莫不呼为迂阔不急，未若论俗间切近之理，可以合众心也。然余所以不能已于斯事，知其不入世人之听，而犹论著之者，诚见其效验，又所承授之师，非妄言者。而余贫苦无财力，又遭多难之运，有不已之无赖，兼以道路硬塞，药物不可得，竟不遑合作之。余今告人言：我晓作金银，而躬自饥寒，何异自不能行而卖治躄之药？求人信之，诚不可得。然理有不如意，亦不可以一槩断也。所以勤勤缀之于翰墨者，欲令将来好奇赏真之士，见余书而具论道之意耳。夫变化之术，何所不为？盖人身本见，而有隐之之法，鬼神本隐，而有见之之方。能为之者，往往多焉。水火在天，而取之以诸燧。𫓪性白也，而赤之以为丹。丹性赤也，而白之而为𫓪。云雨霜雪，皆天地之气也，而以药作之，与真无异也。至于飞走之属，蠕动之类，禀形造化，既有定矣。及其倏忽而易旧体，改更而为异物者，千端万品，不可胜论。人之为物，贵性最灵，而男女易形，为鹤为石，为虎为猿，为沙为鼋，又不少焉。至于高山为渊，深谷为陵，此亦大物之变化。变化者，乃天地之自然，何异嫌金银之不可以异物作乎？譬诸阳燧所得之火，方诸所得之水，与常水火岂有别哉？蛇之成龙，茅糁为膏，亦与自生者无异也。然其根源之所由缘，皆自然之感致，非穷理尽性者，不能知其指归，非原始见终者，不能得其情状也。狭睹近识，桎梏巢穴，揣渊妙于不测，推神化于虚诞，以周孔不说，坟籍不载，一切谓为不然，不亦陋哉！又俗人以刘向作不成，便云天下果无此道，是见田家或遭水旱不收，便谓五谷不可播殖得也。成都内史吴大文，博达多知，亦自说昔事道士李根，见根煎𫓪钖，以少许药如大豆者投鼎中，以铁匙搅之，冷即成银。大文得其秘方，但欲自作，百日斋便为之，而留连在官，竟不能得，恒叹息言人间不足处也。又桓君山言，汉黄门郎程伟，好黄白术，娶妻得知方家女。伟常从驾出，而无时衣，甚忧。妻曰，请致两端缣。缣即无故而至前。伟按枕中鸿宝，作金不成。妻乃往视伟，伟方扇炭烧筒，筒中有水银。妻曰，吾欲试相视一事。乃出其囊中药，少少投之，食顷发之，已成银。伟大惊曰，道近在汝处，而告我，何也？妻曰，得之须有命者。于是伟日夜说诱之，卖田宅以供美食衣服。由不肯告伟，伟乃与伴谋挝笞伏之。妻辄知之，告伟言，道必当传其人，得其人，道路相遇辄教之。如非其人，口是而心非者，虽寸断支解，而道犹不出也。伟逼之不止，妻乃发狂，裸而走，以泥自涂，遂卒。近者前庐江太守华令思，高才达学，洽闻之士也，而事之不经者，多所不信。后有道士说黄白之方，乃试令作之。云以铁器销𫓪，以散药投中，即成银。又销此银，以他药投之，乃作黄金。又从此道士学彻视之方，行之未百日，夜卧即便见天文及四邻了了，不觉复有屋舍篱障。又妾名瑶华者，已死，乃见形，与之言语如平生。又祭庙，闻庙神答其拜，床似动有声。令思，乃叹曰：世间乃定无所不有，五经虽不载，不可便以意断也。然不闻方伎者，卒闻此，亦焉能不惊怪邪？又黄白术亦如合神丹，皆湏斋洁百日已上，又当得闲解方书，意合者乃可为之，非浊秽之人，及不聪明人希涉术数者所辨作也。其中或有湏口诀者，皆宜师授。又宜入于深山之中，清洁之地，不欲令凡俗愚人知之。而刘向止宫中作之，使宫人供给其事，必非斋洁者，又不能断绝人事，使不来往也。如此安可得成哉？桓谭新诠曰：史子心见署为丞相史，官架屋，发吏卒及官奴婢以给之，作金不成。丞相自以力不足，又白傅太后，太后不复利于金也，闻金成可以作延年药，又甘心焉，乃除之为郎，舍之北宫中，使者待遇。宁有作此神方可于宫中，而令凡人杂错共为之者哉？俗间染缯练，尚不欲使杂人见之，见之即坏。黄白之变化。凡事无巨细，皆宜得要，若不得其法，妄作酒酱醋羹臛犹不成，况大事乎？余曾咨于郑君曰：老君云，不贵难得之货，而至治之世，皆投金于山，捐玉于谷，不审古人何用金玉为贵，而遗其方也？郑君答曰：老君所云，谓夫披沙剖石，而倾山漉渊，不远万里，不虑压溺，以求珍玩，以妨民时，不知止足，以饬无用，反欲为道。志求长生者，复兼商贾，不敦信让，浮深越险，乾没逐利，不吝躯命，不修寡欲。至于真人作金，自欲饵服之致神仙，不以致富也。故经曰，金可作也，世可度也。银亦可饵服，但不及金耳。余难曰：何不饵世间金银，而化作之？作之则非真，非真可诈伪也。郑君答余曰：世间金银皆善，然道士率皆贫。故谚云，无有肥仙人，富道士也。师徒或十人，或五人，亦安得金银以供之乎？又不能远行采取，故宜作也。又化作之金，乃是诸药之精，胜于自然者也。仙经云，丹精生金。此是以丹作金之说也。故山中有丹沙，其下多有金。且夫作金成，则为真物，中表如一，百炼不减。故其方曰：可以为钉，明其坚劲也。此则得夫自然之道也，故其能之。何谓诈乎？诈者，谓以曾青涂铁，铁赤色如铜，以鸡子白化银，银黄如金，而皆外变而内不化也。夫芝菌者，自然而生，而仙经有以五石五木种芝，芝生，取而服之，亦与自然芝无异，俱令人长生，此亦作金之类也。雉化为蜃，雀化为蛤，与自然者正同。故仙经曰，流珠九转，父不语子。化为黄白，自然相使。又曰，朱砂为金，服之升仙者，上士也。茹芝导引，咽气长生者，中士也。飧食草木，千岁以还者，下士也。”又曰金银可自作，自然之性也。长生可学得者也。玉牒记云天下悠悠，皆可长生也。患于犹豫，故不成耳。凝银为金，可中钉也。铜柱经曰，丹沙可为金，河车可作银。立则可成，成则为真。子得其道，可以仙身。黄山子曰，天地有金，我能作之，二黄一赤，立成不疑。龟甲文曰，我命在我不在天，还丹成金亿万年。古人岂欺我哉！但患知此道者多贫，而药或至贱，而生远方，非乱世所得也。若戎盐卤咸皆贱物，清平时了不直钱，今时不限价直而买之无也。羌里石胆，千万求一斤，亦不可得。徒知其方，而与不知者正同，可为长叹者也。有其法者，则或饥寒无以合之，而富贵者复不知其法也。就令知之，亦无一信者。假令颇信之，亦已自多金银，岂肯费见财以市其药物，恐有弃系逐飞之悔，故莫肯为也。又计买药之价，以成所得之物，尤有大利，而更当斋戒辛苦，故莫克为也。且夫不得明师口诀，诚不可轻作也。夫医家之药，浅露之甚，而其常用效方，便复秘之，故方有用后宫游女，僻侧之胶，封君泥丸，木鬼子，金商芝，飞君根，伏龙肝，白马汗，浮云滓，龙子丹衣，夜光骨，百花醴，冬邹斋之属，皆近物耳，而不得口诀，犹不可知，况于黄白之术乎？今能为之者，非徒以其价贵而秘之矣，此道一成，则可以长生，长生之道，道之至也，故古人重之也。凡方书所名药物，又或与常药物同而实非者，如河上姹女，非妇人也；陵阳子明，非男子也；禹余粮，非米也；尧浆，非水也。而俗人见方用龙胆虎掌，鸡头鸭跖，马肺犬血，鼠尾牛膝，皆谓之血气之物也。见用缺杯、覆盆、釜镉、大戟、鬼箭、天钩，则谓之铁瓦之器也。见用胡王使者、倚姑新妇、野大人、守田公、戴文浴、徐长卿，则谓人之姓名也。延易之草，或有不知，玄秘之方，孰能悉解？刘向作金不成，无可怪之也。及得其要，则复不烦圣贤大才而后作也，凡人可为耳。刘向岂顽人哉，直坐不得口诀耳。今将载其约而效之者，以贻将来之同志焉。当先取武都雄黄，丹色如鸡冠，而光明无夹石者，多少在意，不可令减五斤也。捣之如粉，以牛胆和之，煮之令燥，似赤土釜容一斗者。先以戎盐石胆末荐金中，令厚三分，乃内雄黄末，令厚五分，复加戎盐于上，如此相似至尽。又加碎炭火如枣核者，令厚二寸，以蚓蝼土及戎盐为泥，泥釜外，以一釜覆之，皆泥令厚三寸，勿泄，阴乾一月，乃以马粪火煴之，三日三夜，寒发出，鼓下其铜，铜流如冶铜铁也。乃令镈此铜以为筒，筒成以盛丹砂水。又以马屎火煴之，三十日发炉，鼓之得其金，即以为筒，又以盛丹砂水。又以马通火煴三十日，发取捣治之，取其二分生丹砂，一分并绿汞者，水银也，立凝成黄金矣，光明美色，可中钉也。”

作丹砂水法

治丹砂一斤，内生竹筒中，加石胆、消石各二两，覆荐上下，闭塞筒口，以染骨丸封之，湏乾，以内醇苦酒中，埋之地中，深三尺，三十日成水，色赤味苦也。