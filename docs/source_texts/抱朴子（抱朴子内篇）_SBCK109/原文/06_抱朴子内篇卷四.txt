# 抱朴子内篇卷四

抱朴子内篇卷四

晋丹阳葛洪稚川著

抱朴子曰：余考览养性之书，鸠集久视之方，曾所披涉篇卷，以千计矣，莫不皆以还丹金液为大要者焉。然则此二事，盖仙道之极也，服此而不仙，则古来无仙矣。往者上国丧乱，莫不奔播四出，余周旋徐豫荆襄江广数州之间，阅见流移俗道士数百人矣。或有素闻其名，乃在云日之表者，然率相似如一，其所知见，深浅有无，不足以相倾也。虽各有数十卷书，亦未能悉解之也，为写蓄之耳。时时有知行气及断谷服诸草木药法，所有方书，略为同文，无一人不有道机经，唯以此为至秘，乃云是尹喜所撰。余告之曰，此是魏世军督王图所撰耳，非古人也。图了不知大药，正欲以行气入室求仙，作此道机，谓道毕于此，此复是误人之甚者也。余问诸道士以神丹金液之事，及三皇文召天神地祗之法，了无一人知之者。其夸诞自誉及欺人，云已久寿，及言曾与仙人共游者，将太半矣，足以与尽微者，甚尠矣。或有颇闻金丹，而不谓今世复有得之者。皆言唯上古已度仙人，乃当晓之。或有得方外说，不得其真经。或得杂碎丹方，便谓丹法尽于此也。昔左元放于天柱山中精思，而神人授之金丹仙经。会汉末乱，不遑合作，而避地来渡江东，志欲投名山，以修斯道。余从祖仙公，又从元放受之。凡受太清丹经三卷，及九鼎丹经一卷，金液丹经一卷。余师郑君者，则余从祖仙公之弟子也，又于从祖受之，而家贫无用买药。余亲事之，洒扫积久，乃于马迹山中立坛盟受之。井诸口诀，诀之不书者。江东先无此书，书出于左元放，元放以授余从祖，从祖以授郑君，郑君以授余，故他道士了无知者也。然余受之已二十余年矣，资无担石，无以为之，但有长叹耳。有积金盈柜，聚钱如山者，复不知有此不死之法，就令闻之，亦万无一信，如何？夫饮玉饴则知浆荇之薄味，睹昆仑则觉丘垤之至卑。既览金丹之道，则使人不欲复视小小方书。然大药难卒得办，当须且将御小者，以自支持耳。然服他药万斛，为能有小益，而终不能使人遂长生也。故老子之诀言云，子不得还丹金液，虚自苦耳。夫五谷犹能活人，人得之则生，人绝之则死，又况于上品之神药，其益人岂不万倍于五谷耶？夫金丹之为物，烧之愈久，变化愈妙。黄金入火，百炼不消，埋之毕天不朽。服此二药，炼人身体，故能令人不老不死。此盖假求于外物，以自坚固，有如脂之养火，而可不灭。铜青涂脚，入水不腐，此是借铜之劲，以扞其肉也。金丹入身中，沾洽荣卫，非但铜青之外传矣。世间多不信至道者，则悠悠者皆是耳。然万一时偶有好事者，而复不见此法，不值明师，无由闻天下之有斯妙事也。余今略钞金丹之都较，以示后之同志好之者，其勤求之，求之不可守浅近之方，而谓之足以度世也。遂不遇之者，直当息意于无穷之冀耳。想见其说，必自知出潢污而浮沧海，背萤烛而向日月，闻雷霆而觉布鼓之陋，见巨鲸而知寸介之细也。知其喽喽，无所先入，欲以弊药，必规升腾者，何异策蹇驴而追迅风，棹篮舟而济大川乎？

又诸小饵丹方甚多，然作之有深浅，故力势不同，虽有优劣，转不相及，犹一酘之酒，不可以方九酝之醇耳。然小丹之下者，犹自远胜草木之上者也。凡草木烧之即烬，而丹砂烧之成水银，积变又还成丹砂，其去凡草亦远矣，故能令人长生。神仙独见此理矣，其去俗人，亦何缅邈之无限乎？世人少所识，多所怪，或不知水银出于丹砂，告之终不肯信。云丹砂本赤物，从何得成此白物。又云丹砂是石耳，今烧诸石皆成灰，而丹砂何得独耳。此近易之事，犹不可喻，其闻仙道而大笑之，不亦宜乎？上古真人，愍念将来之可教者，为作方法，委曲欲使其脱死亡之祸耳，可谓至言矣。然而俗人终不肯信，谓为虚文。若是虚文者，安得九转九变，日数所成，皆如方耶？真人所以知此者，诚不可以庸近思求也。余少好方术，负步请问，不惮险远。每有异闻，则以为喜，虽见毁笑，不以为戚。焉知来者之不如今，是以著此，以示识者，岂苟尚奇怪，而崇饰空言，欲令书行于世，信结流俗哉？盛阳不能荣枯朽，上智不能移下愚，书为晓者传，事为识者贵。农夫得彤弓以驱鸟，南夷得衮衣以负薪，夫不知者，何可强哉？世人饱食终日，复未必能勤儒墨之业，治进德之务，但共逍遥遨游，以尽年月。其所营也，非荣则利，或飞苍走黄于中原，或纨连杯觞以羹沸，或以美女荒沉丝竹，或耽沦绮纨，或控弦以弊筋骨，或慱奕以弃功夫，闻至道之言而如醉，睹道论而昼睡。有身不修，动之死地，不肯求问养生之法，自欲割削之，煎熬之，憔悴之，漉汔之。而有道者自宝秘其所知，无求于人，亦安肯强行语之乎？世人之常言，咸以长生若可得者。古之圣人之富贵者，已当得之，而无得之者，是无此道也。而不知古之富贵者，亦如今之富贵者耳，俱不信不求之，而皆以目前之所欲者为急，亦安能得之耶？假令不能决意，信命之可延，仙之可得，亦何惜于试之？试之小效，但使得二三百岁，不犹愈于凡人之少夭乎？天下之事万端，而道术尤难明于他事者也。何可以中才之心，而断世间必无长生之道哉？若正以世人皆不信之，便谓为无，则世人之智者，又何太多乎？今若有识道意，而犹修求之者，讵必便是至愚，而皆不及世人耶？又或虑于求长生，傥其不得，恐人笑之，以为暗惑。若心所断，万有一失，而天下果自有此不死之道者，不亦当复为得之者所笑乎？日月有所不能周照，人心安足孤信哉？抱朴子曰，按黄帝九鼎神丹经曰，黄帝服之，遂以升仙。

又云，虽呼吸道引，及服草木之药，可得延年，不免于死也。服神丹令人寿无穷已，与天地相毕，乘云驾龙，上下太清。黄帝以传玄子，戒之曰，此道至重，必以授贤，苟非其人，虽积玉如山，勿以此道告之也。受之者，以金人金鱼投于东流水中以为约，唼血为盟，无神仙之骨，亦不可得见此道也。合丹当于名山之中，无人之地，结伴不过三人，先斋百日，沐浴五香，致加精洁，勿近秽污，及与俗人往来，又不令不信道者知之，谤毁神药，药不成矣。成则可以举家皆仙，不但一身耳。世人不合神丹，反信草木之药。草木之药，埋之即腐，煮之即烂，烧之即焦，不能自生，何能生人乎？

九丹者，长生之要，非凡人所当见闻也。万兆蠢蠢，唯知贪富贵而已，岂非行尸者乎？合时又当祭，祭自有图法一卷也。第一之丹名曰丹华。当先作玄黄，用椎黄水、矾石水、戎盐、卤咸、矾石、牡砺、赤石脂、滑石、胡粉各数十斤，以为六一泥，火之三十六日成，服之七日仙。又以玄膏丸此丹，置猛火上，湏臾成黄金。又以二百四十铢合水银百斤火之，亦成黄金。金成者，药成也。金不成，更封药而火之，日数如前，无不成也。

第二之丹名曰神丹，亦曰神符。服之百日仙也。行度水火，以此丹涂足下，步行水上，服之三刀圭，三尸九虫皆即消坏，百病皆愈也。

第三之丹名曰神丹。服一刀圭，百日仙也。以与六畜吞之，亦终不死，又能辟五兵。服百日，仙人玉女，山川鬼神，皆来侍之，见如人形。

第四之丹名曰还丹。服一刀圭，百日仙也。朱鸟凤凰，翔覆其上，玉女至傍。以一刀圭合水银一斤火之，立成黄金。以此丹涂钱物用之，即日皆还。以此丹书凡人目上，百鬼走避。

第五之丹名饵丹。服之三十日，仙也。鬼神来侍，玉女至前。

第六之丹名炼丹。服之十日，仙也。又以汞合火之，亦成黄金。

第七之丹名柔丹。服一刀圭，百日仙也。以缺盆汁和服之，九十老翁，亦能有子。与金公合火之，即成黄金。

第八之丹名伏丹。服之即日仙也。以此丹如枣核许持之，百鬼避之。以丹书门户上，万邪众精不敢前，又辟盗贼虎狼也。

第九之丹名寒丹。服一刀圭，百日仙也。仙童仙女来侍，飞行轻举，不用羽翼。

凡此九丹，但得一丹便仙，不在悉作之，作之在人所好者耳。凡服九丹，欲升天则去，欲且止人间亦任意，皆能出入无间，不可得之害矣。

抱朴子曰：复有太清神丹，其法出于元君。元君者，老子之师也。太清观天经有九篇，云其上三篇，不可教受；其中三篇，世无足传，当沉之三泉之下。下三篇者，正是丹经，上中下凡三卷也。元君者，大神仙之人也，能调和阴阳，役使鬼神风雨，骖驾九龙十二白虎，天下众仙皆隶焉。犹自言本亦学道服丹之所致也，非自然也，况凡人乎？其经曰：上士得道，升为天官；中士得道，栖集昆仑；下士得道，长生世间。民愚不信，谓为虚言，从朝至暮，但作求死之事，了不求生，而天岂能强生之乎？凡人唯知美食好衣，声色富贵而已，恣心尽欲，奄忽终殁之徒，慎无以神丹告之，令其笑道谤真。传丹经不得其人，身必不吉。若有笃信者，可将合药成以分之，莫轻以其方传之也。知此道者，何用王侯？为神丹既成，不但长生，又可以作黄金。金成，取百斤先设大祭，祭自有别法一卷，不与九鼎祭同也。祭当别称金，各检署之。

礼天二十斤，日月五斤，北斗八斤，太乙八斤，井五斤，灶五斤，河伯十二斤，社五斤，门户闾鬼神清君合五斤，凡八十八斤。余一十二斤，以好韦囊盛之，良日于都市中市盛之时，嘿声放弃之于多处，𠇹去无复顾。凡用百斤外，乃得息，恣用之耳。不先以金祀神，必被殃咎。又曰：长生之道，不在祭祀事鬼神也，不在道引与屈伸也。升仙之要，在神丹也。知之不易，为之实难也。子能作之，可长存也。近代汉末新野阴君，合此太清丹得仙。其人本儒生，有才思，善著诗及丹经赞并序，述初学道随师本末，列已所知识之得仙者四十余人，甚分明也。作此太清丹，小为难合于九鼎，然是白日升天上之法也。合之当先作华池赤盐艮雪玄白飞符三五神水，乃可起火耳。

一转之丹，服之三年得仙。

二转之丹，服之二年得仙。

三转之丹，服之一年得仙。

四转之丹，服之半年得仙。

五转之丹，服之百日得仙。

六转之丹，服之四十日得仙。

七转之丹，服之三十日得仙。

八转之丹，服之十日得仙。

九转之丹，服之三日得仙。

若取九转之丹，内神鼎中，夏至之后，爆之鼎热，内朱儿一斤于盖下，伏伺之，候日精照之，湏臾翕然俱起，煌辉煌辉，神光五色，即化为还丹。取而服之一刀圭，即白日升天。又九转之丹者，封涂之于上釜中，糠火，先文后武。其一转至九转，迟速各有日数多少，以此知之耳。其转数少，则用日多，其药力不足，故服之用日多，得仙迟也。其转数多，药力成，故服之用日少，而得仙速也。

又有九光丹，与九转异法，大都相似耳。作之法，当以诸药合火之，以转五石。五石者，丹砂、雄黄、白矾、曾青、慈石也。一石辄五转，而各成五色，五石而二十五色，各一两，而异器盛之。欲起死人，未满三日者，取青丹一刀圭，和水以浴死人，又以一刀圭发其口内，死人立生也。欲致行厨，取黑丹和水，以涂左手，其所求如口所道，皆自至，可致天下万物也。欲隐形及先知未然方来之事，及住年不老，服黄丹一刀圭，即便长生不老矣。及坐见千里之外，吉凶皆知，如在目前也。人生宿命，盛衰寿夭，富贵贫贱，皆知之也。其法俱在大清经中卷耳。

抱朴子曰：其次有五灵丹经一卷，有五法也。用丹砂、雄黄、雌黄、石硫黄、曾青、矾石、磁石、戎盐、太乙余粮，亦用六一泥，及神室祭醮合之，三十六日成。又用五帝符，以五色书之，亦令人不死，但不及太清及九鼎丹药耳。

又有岷山丹法，道士张盖蹹精思于岷山石室中，得此方也。其法鼓治黄铜，以作方诸，以承取月中水，以水银覆之，致日精火其中，长服之不死。又取此丹，置雄黄铜燧中，覆以汞曝之，二十日，发而治之，以井华水服如小豆，百日，盲者皆能视之，百日，病者自愈，发白还黑，齿落更生。

又务成子丹法，用巴沙汞置八寸铜盘中，以土炉盛炭，倚三偶堑以枝盘，以硫黄水灌之，常令如泥，百日服之不死。

又羡门子丹法，以酒和丹一斤，用酒三升和，曝之四十日，服之一日，则三虫百病立下；服之三年，仙道乃成，必有玉女二人来侍之，可役使致行厨。此丹可以厌百鬼，及四方死人殃注害人宅，及起土功妨人者，悬以向之，则无患矣。

又有立成丹，亦有九首，似九鼎而不及也。其要一本更云，取雌黄雄黄烧下其中铜，铸以为器，覆之三岁，淳苦酒上百日，此器皆生赤乳，长数分，或有五色琅玕，取埋而服之，亦令人长生。又可以和莵丝，莵丝是初生之根，其形似莵，掘取克其血，以和此丹，服之立变化，在意所作也。又和以朱草，一服之，能乘虚而行云。朱草状似小枣，栽长三四尺，枝叶皆赤，茎如珊瑚，喜生名山岩石之下，刻之汁流如血，以玉及八石金银投其中，立便可丸如泥，久则成水，以金投之，名为玉醴，服之皆长生。

又有取伏丹法云，天下诸水有名丹者，有南阳之丹水之属也，其中皆有丹鱼，常先夏至十日夜伺之，丹鱼必浮于水侧，赤光上照，赫然如火也，网而取之，可得之，得之虽多，勿尽取也。割其血涂足下，则可步行水上，长居渊中矣。

又赤松子丹法，取千岁蔂汗及矾桃汁淹丹，著不津器中练，密盖其口，埋之入地三尺，百日，绞柠木赤实，取汁，和而服之，令人面目鬓发皆赤，长生也。昔中黄仙人有赤𩰄子者，岂非服此乎？

又石先生丹法，取乌𬆮之未生毛羽者，以真丹和牛肉以吞之，至长，其毛羽皆赤，乃煞之，阴乾百日，并毛羽捣，服一刀圭，百日得寿五百岁。

又康风子丹法，用羊乌鹤卵雀血，合少室天雄汁，和丹内鹄卵中漆之，内云母水中，百日化为赤水，服一合，辄益寿十岁，服一升千岁也。

又崔文子丹法，内丹鹜腹中蒸之，服，令人延年，长服不死。

又刘元丹法，以丹砂内玄水液中，百日紫色，握之不污手，又和以云母水，内管中漆之，投井中，百日化为赤水，服一合，得百岁，久服长生也。

又乐子长丹法，以曾青𫓪丹合汞及丹砂，著铜筒中，乾瓦白滑石封之，于白砂中蒸之，八十日，服如小豆，三年仙矣。

又李文丹法，以白素裹丹，以竹汁煮之，名红泉，乃浮汤上蒸之，合以玄水，服之一合，一年仙矣。

又尹子丹法，以云母水和丹，密封，致金花池中，一年出，服一刀圭，尽一斤，得五百岁。

又太乙招魂魄丹法，所用五石，及封之以六一泥，皆似九丹也。长于起卒死三日以还者，折师内一丸，与硫黄丸，俱以水送之，令入喉即活，皆言见使者持节召之。

又采女丹法，以兔血和丹与蜜蒸之，百日，服之如梧桐子者大一丸，日三，至百日，有神女二人来侍之，可役使。

又稷丘子丹法，以清酒麻油百华醴龙膏和，封以六一泥，以糠火煴之，十日成。服如小豆一丸，尽剂，得寿五百岁。

又墨子丹法，用汞及五石液，于铜器中火熬之，以铁化挠之，十日，还为丹，服之一刀圭，万病去身，长服不死。

又张子和丹法，用𫓪汞曾青水合封之，蒸之于赤参米中，八十日成。以枣膏和丸之，服如大豆，百日，寿五百岁。

又绮里丹法，先飞取五石玉尘，合以丹砂汞，内大铜器中煮之，百日，五色，服之不死。以𫓪百斤，以药百刀圭，合火之成白银，以雄黄水和之，而火之，百日成黄金。金或太刚者，以猪膏煮之，或太柔者，以白梅煮之。

又玉桂丹法，以华池和丹，以曾青硫黄末覆之荐之，内筒中沙中，蒸之五十日，服之百日，玉女六甲六丁神女来侍之，可役使知天下之事也。

又肘后丹法，以金华和丹，乾瓦封之，蒸八十日，取如小豆，置盘中，向日和之，其光上与日连，服如小豆，长生矣。以投丹阳铜中，火之成金。

又李公丹法，用真丹及五石之水各一升，和令如泥，釜中火之，三十六日出，和以石硫黄液，服之十年，与天地相毕。

又刘生丹法，用白菊花汁地楮汁樗汁和丹，蒸之三十日，研合服之，一年，得五百岁，老翁服更少不可识，少年服亦不老。

又王君丹法，巴沙及汞，内鸡子中，漆合之，令鸡伏之三枚，以王相日服之，住年不老，小儿不可服，不复长矣。与新生鸡犬服之，皆不复大，鸟兽皆亦如此验。

又陈生丹法，用白蜜和丹，内铜器中封之，沉之井中，一期，服之，经年不饥，尽一斤，寿百岁。

又韩众终丹法，漆蜜和丹煎之，服可延年久视，立日中无影，过此已往，尚数十法，不可俱论。

抱朴子曰：金液太乙所服而仙者也，不减九丹矣，合之用古秤黄金一斤，并用玄明龙膏、太二旬、首中石、冰石、紫游女、玄水液、金化石、丹砂，封之成水。真经云，金液入口，则其身皆金色。老子授之于元君，元君曰，此道至重，百世一出，藏之石室，合之，皆斋戒百日，不得与俗人相往来，于名山之侧，东流水上，别立精室，百日成，服一两便仙。若未欲去世，且作地水仙之士者，但斋戒百日矣。若欲升天，皆先断谷一年，乃服之也。若服半两，则长生不死，万害百毒，不能伤之，可以畜妻子，居官秩，在意所欲，无所禁也。若复欲升天者，乃可斋戒，更服一两，便飞仙矣。

以金液为威喜巨胜之法，取金液及水银一味，合煮之，三十日出，以黄上瓯盛，以六一泥封，置猛火炊之，六十时，皆化为丹，服如小豆大，便仙。以此丹一刀圭粉，水银一斤，即成银。又取此丹一斤，置火上扇之，化为赤金而流，名曰丹金，以涂刀剑，辟兵万里。以此丹金为盘碗，饮食其中，令人长生。以承日月得液，如方诸之得水也，饮之不死。以金液和黄土，内六一泥瓯中，猛火炊之，尽成黄金，中用也。复以火炊之，皆化为丹，服之如小豆，可以入名山大川，为地仙。以此丹一刀圭粉水银立成银，以银一两和𫓪一斤，皆成银。受金液经，投金人八两于东流水中，饮血为誓，乃告口诀，不如本法，盗其方而作之，终不成也。凡人有至信者，可以药与之，不可轻传其书，必两受其殃。天神鉴人甚近，人不知耳。

抱朴子曰：九丹诚为仙药之上法，然合作之，所用杂药甚多。若四方清通者，市之可具。若九域分隔，则物不可得也。又当起火，昼夜数十日，伺候火力，不可令失其适，勤苦至难，故不及合金液之易也。合金液，唯金为难得耳。古秤金一斤，于今为二斤，率不过直三十许万。其所用杂药差易具，又不起火，但以置华池中，日数足，便成矣。都合可用四十万，而得一剂，可足八仙人也。然其中稍少合者，其气力不足以相化成，如酿数升米酒，必无成也。

抱朴子曰：其次有饵黄金法，虽不及金液，亦远不比他药也。或以豕负革昉及酒炼之，或以樗皮治之，或以荆酒磁石消之，或有可引为巾，或立令成水服之，或有禁忌，不及金液也。或以雄黄雌黄合饵之，可引之张之如皮，皆地仙法耳。银及蚌中大珠，皆可化为水服之，然湏长服，不可供，故皆不及金液也。

抱朴子曰：合此金液九丹，既当用钱，又宜入名山，绝人事，故能为之者少，且亦千万人中，时当有人人得其经者，故谓作道书者，略无说金丹者也。第一禁，勿令俗人之不信道者，谤讪评毁之，必不成也。郑君言所以尔者，合此大药皆当祭，祭则太一元君老君玄女皆来鉴省。作药者若不绝迹幽僻之地，令俗间愚人得经过闻见之，则诸神便责作药之者，不遵承经戒，致令恶人有谤毁之言，则不复佑助人，而邪气得进，药不成也。必入名山之中，斋戒百日，不食五辛生鱼，不与俗人相见，尔乃可作大药。作药湏成乃解斋，不但初作时斋也。郑君云，老君告之，言诸小小山，皆不可于其中作金液神丹也。凡小山皆无正神为主，多是木石之精，千岁老物，血食之鬼。此辈皆邪气，不念为人作福，但能作祸，善试道士。道士湏当以术辟身，及将从弟子，然或能坏人药也。今之医家，每合好药好膏，皆不欲令鸡犬小儿妇人见之。若被诸物犯之，用便无验。又染彩者恶，恶目者见之，皆失美色，况神仙大药乎？是以古之道士，合作神药，必入名山，不止凡山之中，正为此也。又按仙经，可以精思合作仙药者，有华山、泰山、霍山、恒山、嵩山、少室山、长山、太白山、终南山、女几山、地肺山、王屋山、抱犊山、安丘山、潜山、青城山、娥眉山、绥山、云台山、罗浮山、阳驾山、黄金山、鳖祖山、大小天台山、四望山、盖竹山、括苍山，此皆是正神在其山中，其中或有地仙之人，上皆生芝草，可以避大兵大难，不但于中以合药也。若有道者登之，则此山神必助之为福，药必成。若不得登此诸山者，海中大岛屿，若会稽之东翁洲、亶洲、纻屿，及徐州之羊莒洲、泰光洲、郁洲，皆其次也。今中国名山不可得至，江东名山之可得住者，有霍山，在晋安；长山、太白，在东阳；四望山、大小天台山、盖竹山、括苍山，并在会稽。

抱朴子曰：余忝大臣之子孙，虽才不足以经国理物，然畴类之好，进趋之业，而所知不能远余者，多挥翮云汉，耀景晨霄者矣。余所以绝庆吊于乡党，弃当世之荣华者，必欲远登名山，成所著子书，次则合神药，规长生故也。俗人莫不怪余之委桑梓，背清涂，而躬耕林薮，手足胼胝，谓余有狂惑之疾也。然道与世事不并兴，若不废人间之务，何得修如此之志乎？见之诚了，执之必定者，亦何惮于毁誉，岂移于劝沮哉？聊书其心，示将来之同志尚者云。后有断金之徒，所捐弃者，亦与余之不异也。

小神丹方，用真丹三斤，白蜜六斤搅合，日暴煎之，令可丸。旦服如麻子许十丸，未一年，发白者黑，齿落者生，身体润泽长肌，服之不老，老翁成年少，长生不死矣。

小丹法，丹一斤，捣筛，淳苦酒三斤，漆二斤，凡三物合，令相得，微火上煎，令可丸，服如麻子三丸，再服三十日，腹中百病愈，三尸去；服之百日，肌骨强坚；千日，司命削去死籍，与天地相毕，日月相望，形易容变无常，日中无影，乃别有光也。

小饵黄金法，炼金内清酒中，约二百过，出入即沸矣。握之出指间，令如泥。若不沸，及掘之不出指间，即削之，内清酒中无数也。成，服之如弹丸一枚，亦可二丸，分为小丸，服之三十日，无寒温，神人玉女事之。银亦可饵之，与金同法。服此二物，能居名山石室中者，一年即轻举矣。止人间服亦地仙，勿妄传也。

两仪子饵消黄金法，猪负革脂三斤，淳苦酒一升，取黄金五两，置器中煎之土炉，以金置脂中，百入百出，苦酒亦尔。餐一斤，寿蔽天地；餐半斤，寿二千岁；五两金，千二百岁。无多少，便可饵之。当以王相日作，服之神良。勿传示人，示人令药不成不神。欲去，当服丹砂也。

抱朴子内篇卷四终