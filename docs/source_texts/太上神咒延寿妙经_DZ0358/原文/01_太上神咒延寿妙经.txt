# 太上神咒延寿妙经

太上神咒延寿妙经

尔时，元始天尊救护益筭，济人身命疾病苦厄。是时，道君长跪稽首，一心除乱，众恶消灭。甲子将军，生我益筭。天尊所愿，愿得成就。寻声往救，寿筭天年。世世不休，流通无碍。符破五虚六耗、恶梦妨害、复连咒诅，若能受持此经，不相加害，符保百年。若有年厄、月厄、日时众厄，佩符之后，无有厄忌。若能受此经，延年益筭，过度灾厄，寿命延长，拔赎年命，簿中断死。文昌宫中注上生名。六斋、十直、甲子、庚申、本命、八节诵念是经，魂神澄正，素发还青。身心安定，万愿从心。三河四海，九江八极，诸真人等，仙童玉女，三界地祇，三官九署，一切神明，闻持此经，即为消除一切苦恼，顽逆丑恶无量大罪，轻师𫍬道，秽籍天经，奸邪偷盗，贪利入身，皆蒙释散。日夜六时诵念是经，五瘟疫毒求离家门，世上凶魔奔驰万里，急急如律令。

太上神咒延寿妙经