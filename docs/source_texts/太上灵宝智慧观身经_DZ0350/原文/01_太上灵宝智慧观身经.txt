# 太上灵宝智慧观身经

太上灵宝智慧观身经

静观真人于思微中，观身实相，深达智慧，了见四大、六种根识、及五聚荫、五印世法皆悉空寂，入无相门。所谓外想、内想，若生想，若灭想，了了照尽，无净秽法，无生灭法；如是尽处，亦无所尽，究皆是空，空竟升玄。何以故？内想者名境观空，是空亦空，空空亦空，空无分别空故。是无分别空，亦复皆空，空无二致，故言其尽。若善男女，照法空性，无起灭心，无㤭慢心，无恐怖心，无憎爱心，能于世间免种种苦。所谓生死别苦、鬼神害苦、官私口舌苦、水火刀兵饶寒苦，皆悉免离。如是尽利益，非于一人、二人，必于无量无边、无量数人；非一天、二天，无量无边、无量数天，其功德力，不可思议。是故此说，名为解脱，名利益义，名无量义，名第一义。如是诸义，若书若写，若读若诵，若解说，是为入智慧门，游智慧室，坐智慧床，餐智慧食，得智慧真相之体。即于尔时说智慧颂曰：

智慧起本无，朗朗照十方。结空峙玄霄，诸天挹流芳。

其妙难思议，虚成真实通。有有有非有，无无无不无。

智慧常观身，学道之所先。渺渺入玄津，自然录我神。

天尊常拥护，魔王卫宝言。晃晃金刚躯，超超太上仙。

智慧生戒根，真道戒为主，三宝由是兴，高仙所崇受。

泛此不死舟，倏忽济大有。当此说戒时，诸天来稽首。