太上太清天童護命妙經

三茅山道者梁悟真受

太上曰：
皇天生我，皇地載我，日月照我，星辰榮我，諸仙舉我，司命與我，太一任我，玉宸召我，三官保我，五帝衛我，北辰相我，南極佑我，北斗輔我，金童侍我，玉女從我，六甲直我，六丁進我，天門開我，地戶通我，山澤容我，江河渡我，風雨送我，雷電隨我，八卦尊我，九宮遁我，陰陽宗我，五行符我，四時成我，我命著我。太清玄籍，三宮升降，上下往來，無窮無息，金飯玉漿，向求皆至，虛梵日月，與天為誓，魁𩲃𩵄䰢魓𩳐魒星。
(元辰照臨 一切皆能 七星蓋吾 一刻即成)

所求皆得，所向者亨，所為者合，所欲者成，種種變化，與道合真，何神不使，何令不行。我前有朱雀，後有玄武，左有青龍，右有白虎，上有華蓋，下躡魁罡，神道光嚴，威鎮十方，愛我者生，惡我者殃，謀我者死，憎我者亡，靈童神女，破邪金剛，三千六百，常在我傍，執節捧符，與我同遊，太上攝京，天大吉昌，二十四符，與星曆俱，急急如律令！

https://javewutaoismplace.blogspot.com/2014/03/taoist-scripture-of-tian-tong.html
https://ctext.org/wiki.pl?if=gb&chapter=412362

太上驅邪治病靈符

（符文）

太上太清天童護命靈文，乃金闕上真授付修道之士，及世間男女。若能每日清朝，念此經三遍至七遍，乃至百遍，即有十方靈寶無上仙眾、三元將軍、翊天四師真君、飛天神王、破邪力士，統領神將吏兵，各千萬億，守衛誦經者，常令安穩，金精猛獸，無鞅外護，百鬼不能侵，邪魔不敢害，可以破廟除邪，可以治病消災。旦夕持誦，令人耳目聰明，身強體輕，延年益壽，永保長生；兼書篆此靈符二十四道佩帶，則驅邪，吞服則治病，常以甲子庚申朱書，唯在志誠，佩而行之。


典故
雲笈七籤122
太上天童经灵验录
益州西门内石笋街百姓李万寿者，年五十余。景福元年壬子岁三月中，值乱，城门尽闭，家道罄竭，亲属二十余口悉皆沦没，万寿一身穷悴。其月城开之后，遂往汉州，投托亲知。行至新都县，觉日色犹早，乃更前去，殆至昏黑，无处止息。遥见西山之下，隔桥似有人居，茅斋四向，园林森耸。万寿至门，扣扉良久，一女子出，年才及笄，忽见万寿，甚惊，问曰：“君是何人？因何至此？”万寿曰：“欲往汉州，至此抵夜，愿寄一宿，希不艰阻。”女子曰：“君宜速去，此不可住。”万寿再三恳告，乃曰：“缘妾夫婿非人也。”万寿坚问其故，乃曰：“妾夫即行病鬼王也，啖食生人，莫知其数。妾即新都县蓝淀行内王万回家女也，偶然被摄至此，无由归得。”万寿曰：“某至此山路险恶，去亦死，住亦死，愿得一处藏匿，必可免难。当为娘子通报本家，令知在此。”女子良久欣然，遂引万寿入大瓮中，以物蒙之。万寿既喜又惧，不敢喘息，但志心密诵太上天童护命经。
四更以来，忽闻大风拔树，走石飞砂，俄见鞍马铿訇，旗队震耀，入于堂内，须臾而风止。俄又闻鼾睡之声，雷吼达于屋外。夜未晓，女子潜至瓮间，语万寿曰：“我王与群鬼睡矣。”然王问妾云：“适来忽见宅四面金刚力士遍满空中，紫云之内，白鹤仙童罗列前后，吾遂急归，复遇一老翁四目，部领兵使三十余万，逐吾至大铁围山。吾奔迸窜避，直候兵散，崎岖至此。今大困乏，岂是有术人至此否？”妾但答云：“此无人也。君必有袐术邪？为妾言之。”万寿曰：“某无所能适，但至心密诵天童护命经耳。”女子曰：“君試誦之，我願聞也。”万寿遂密密历诵经一遍，女子稽首跪听，移时赞叹，乃曰：“岂非此经灵验否？”言讫，复入室内，忽寂然无物，但有空房，四向寻觅，绝无影响，但闻香风飒颯，觉在土穴中，仰见天色皎然，遂奔至瓮所，惊告万寿，同寻香气而出。天色漸曉，方知身在大古墓中，相顧悚懼。万寿遂引女子至新都县，寻其本家父母，聚族悲喜，问其事由。远近人民，传说惊叹，以钱十万、庄一所赠万寿，即于严真观入道。其女子之父王万回，即于万寿处传受天童经，于玉皇观中入道。
