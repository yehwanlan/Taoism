# 元白禹余灵宝章

元白禹余灵宝章

灵风起西门，锦云生东琼。三气焕玉洲，流香乘东轻。

玉华披风散，倏忽朗九清。骞林耀朱日，黄水逐月生。

中有采芝童，衣羽戴飞青。飙景万领风，逍遥冥绿軿。

总御九空轮，运开万稽程。左命三天文，右摄六天兵。

检气返空洞，六度应运倾。劫运自有会，谁测败与成。

弘波轮灵罡，六合无遗形。白尸漂长流，孤魂因复灵。

悲此去来际，乃觉正法明。至学加精修，东华结琼名。

欣有白简人，相与乐太平。