# 梵监须延天生神章第三

梵监须延天生神章第三

帝真魂命元长灵明仙之气

须延总三云，玄元始气分。落落大梵布，华景翠玉尊。

明梵飞玄景，开度长夜魂。游爽赴期归，气气返故根。

大帝号阳堂，字曰八灵君。九开绿回道，胎气生上元。

陵梵度命籍，太一辅精延。泥丸敷帝席，三部八景分。

魂生摄游气，九转自成仙。琅琅九天音，玉章生万神。

三徧列正位，气参八辰门。玄关过死户，灵镇津液源。

应会感灵数，明道潜回轮。庆此婴儿蜕，稽首赞洞文。