# 诵经应验

诵经应验

蜀青城山乃神仙会府。昔蜀主孟昶往祈，见女真麻姑，致斋坛侧。青城令有献美女张氏，遂纳之，名之曰丽华，同处于丈人观。忽一夕迅雷掣电，暴雨猛风，掀拔屋宇，腾空散落，张氏遂殒命，葬山下。后数十年上元节，丈人观道士李若冲夜归，憩于山前。忽竹阴有一女子号泣而出，诣若冲前赋诗云：独卧经秋堕鬓蝉，白杨风起不成眠。澄思往日椒房宠，泪湿衣襟损翠钿。言讫，复泣而退。若冲还观，见丈人殿上有衣冠朱履之士，皆面北立，如有奏对。殿下廊庑间列诸罪人，见狱卒引一女子，絷于铁柱，杖之，号叫痛楚，徐察之，乃山前逢之者。俄顷，善神以剑指若冲曰：今夕上元天官，自五岳丈人，校勘生死罪目，不宜久立。若冲乃潜避达旦，具白其师唐洞卿。唐曰：汝知之乎，此乃张丽华也。昔宠幸于此，亵渎上真，致获斯罪。既以诗告汝，汝当救之。曰：何法可救。曰：但转九天生神章九卷，奏金箓白简，可免斯苦，即自托生。偶遇临邛牧田鲁俦设黄箓，若冲遂置简书疏，转经十过，投仗醮所，因而救度。诵至九卷，适丁焚简之时，若冲即回向而𦶟之。明日张氏所葬之地，有沙字四句云：

符吏匆匆扣夜扃，便随金简出幽冥。

蒙师荐拔恩非浅，领得生神九过经。

若冲谛观：太上垂教，悯诸众生，故立救拔之门，以济生死之路。鸣呼，世人欲济度先亡者，诚当崇此琼文，为超脱之捷径，谨书于经末，以为崇奉之劝云。