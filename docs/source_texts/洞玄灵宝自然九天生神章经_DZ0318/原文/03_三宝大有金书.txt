# 三宝大有金书

三宝大有金书

天宝君者，则大洞之尊神，天宝丈人则天宝君之祖气也。丈人是混洞太无元高上玉虚之气，九万九千九百九十亿万气。后至龙汉元年化生天宝君，出书时号高上大有玉清宫。

灵宝君者，则洞玄之尊神、灵宝丈人则灵宝君之祖气也。丈人是赤混太无元玄上紫虚之气，九万九千九百九十九万气。后至龙汉开图，化生灵宝君，经一劫至赤明元年。出书度人时，号上清玄都玉京七宝紫微宫。

神宝君者，则洞神之尊神，神宝丈人则神宝君之祖气也。丈人是冥寂玄通元无上清虚之气，九万九千九百九十万气。后至赤明元年，化生神宝君，经二劫至上皇元年，出书时号三皇洞神太清太极宫。

此三号虽年殊号异，本同一也，分为玄元始三气而治。三宝皆三气之尊神，号生三气，三号合生九气。九气出乎太空之先，隐乎空洞之中，无光无象、无形无名、无色、无绪、无音、无声、导运御世，开辟玄通，三色混沌，乍存乍亡。运推数极，三气开光，气清高澄，积阳成天，气结凝滓，积滞成地。九气列正，日月星宿，阴阳五行，人民品物，并受生成。天地万化，自非三元所育，九气所导，莫能生也。三气为天地之尊，九气为万物之根，故三合成德，天地之极也。人之受生于胞胎之中，三元育养，九气结形。故九月神布，气满能声，声尚神具，九天称庆。太一执符，帝君品命，主录勒籍，司命定筭，五帝监生，圣母卫房，天神地祇三界备守。九天司马在庭，东向读九天生神宝章九过，男则万神唱恭，女则万神唱奉，男则司命敬诸，女则司命敬顺，于是而生。九天司马不下命章，万神不唱恭诺，终不生也。夫人得还生于人道，濯形太阳，惊天骇地，贵亦难胜。天真地神，三界齐临，亦不轻也。当生之时，亦不为陋也。所以能爱其形，保其神，贵其气，固其根，终不死坏，而得神仙，骨肉同飞，上登三清，是与三气合德，九气齐并也。但人得生，而自不能尊其气，贵其形，宝其命，爱其神，自取死坏，离其本真耳。

九天生神章，乃三洞飞玄之气，三合成音，结成灵文，混合百神，隐韵内名，生气结形，自然之章。天宝诵之，以开天地之光。灵宝诵之，以开九幽长夜之魂。神宝诵之，以制万灵。太一诵之，以具身神。帝君诵之，以结形。九天诵之，以生人。学士诵之，以升天。鬼灵闻之，以升迁。凡夫闻之，以长存。幽魂闻之，以开度。枯朽闻之，以发烟。婴孩闻之，以能言。死骸闻之，以还人。三宝神奥，万品生根，故非鬼神所知，凡夫所闻也。夫学上道，希慕神仙，及得尸解，灭度转轮，终归仙道，形与神同，不相远离，俱入道真。而无此文，则胞胎结滞，死气固根，真景不守，生气无津，九户阂塞，体不生神，徒受一形，若寄气而行。学得此法，可坐致自然。三宝尊重，九天至真，秘之大有，九重金格紫阳玉台。自非天地一开，其文不出。元始禁书，非鬼神所闻，窃之者风刀万劫，魂死无生。依科遵奉，形神同仙。三元宫中，宿有金名，紫字刻书，来生应为三清神仙之人，当得此文。有其缘会，当赍金宝，奉师效心，依科盟受，闭心奉行，慎勿轻泄，风刀考身。

修行之法：

千日长斋，不关人事，诸尘漏尽，夷心默念，

清香执戒，入室东向，叩齿九通，调声正气，

诵咏宝章。诵之一过，声闻九天。诵之二过，

天地设恭。诵之三过，三界礼房。诵之四过，

天王降仙。诵之五过，五帝朝真。诵之六过，

魔王束身。诵之七过，星宿停关。诵之八过，

幽夜光明。诵之九过，诸天下临，一切神灵，

莫不卫轩。一过彻天，胞原宣通。二过响地，

胎结解根。三过神礼，魂门练仙。

四过天王降仙，魄户闭关。五过五帝朝真，藏府清凉。六过魔王伏诺，胃管生津。七过星宿朗明，孔窍开听。八过幽夜显光，三部八景，整具形神。九过诸天下临，三关五藏、六府九宫、金楼玉室，十二重门、紫户玉合，三万六千关节，根源本始，一时生神。九过为一遍，一遍周竟，二界举名，五帝友别，称为真人。十遍通气，制御万灵，魔王保举，列上诸天。百遍通神，坐致自然，太一度符，元君受生。千遍通灵，坐在立亡，仙童玉女，役使东西。万遍道备，驰骋龙驾，白日登晨。元始天尊，时静处闲居，偃息云宫黄房之内、七宝帏中。熙夷养素，空碧练真，耽咀洞慧，俯研生神，理微太混，啸朗九天。是时飞天大圣无极神王、玉辅上宰、四恊侍晨，清斋建节，侍在侧焉。凭琼颜而妙感，仰灵眸而开襟，窃神章而踊跃，餐天音而蒙生，敢乘机而悟会，冒灵盻而披心。于是飞天大圣无极神王，前进作礼，稽首而言，上白天尊：贱臣幸会，得仰侍灵轩，不以短狭，叨濯冥津，重悟凝玄，位登神王。总御生死，领括天仙，赏监七觉，远览遐方，雍观上宰，对司侍晨。方当乘机应会，履九太阳，洞理阴符，抚掌兆民。大运将期，数终甲申，洪流荡秽，凶灾弥天，三官鼓笔，料别种人，考筭功过，善恶当分。自赤明以来，至上皇元年，依元阳玉匮，受度者应二十四万人。开皇以后，数至甲申，诸天选序，仙曹空废，官僚不充，游散职司，皆应选人。依元阳玉历，当于三代，更料有心积善建功，为三界所举，五帝所保，名在上天者，取十万人以充其任。又当别举一十二万人，以充储官。如此之例，或以宿名玄图，或以骨像合仙，或以灭度，因缘转轮，或以笃好三宝，善功彻天，或供养三宝，为三官所称，或修斋奉戒，功德积感，或施散财宝，建立道堂，或救恤穷乏，济度天人，或为三师䢖功充足，天官有名，考筭簿录，三官相应，皆逆注种名，上下有别，毫分无遗。又九幽之府，被东华青宫九龙符命，使拔九幽玉匮男女死魂、宿名有善，功德满足，应受开度者，取三十二万人，以充甲申驱除之后，开大有之民。当此之时，生死交会，善恶分判，得过者真为乐哉。然三官相切，文墨纷纭，龙门受会，鸟母督仙，万圣显驾，昼夜无闲，功过平等，使生死无偏，此之昏闹，亦臣之忧矣。大期既切，触事阙替，恒恐一旦受罹公门。伏闻天尊造大慈之化，垂怜苍生，开九天之奥，以济兆民。明科有禁戒，非贱臣所可参闻。然大数有期，甲申垂终，运度促急，大法宜行。使有心者得于考筭之中，闻于法音，开示于视听，劝化于未悟者也。缘兹上陈，惧触天颜，愿见哀愍，赐所未闻。

于是天尊抚几高抗，凝神遐想，仰诵洞章，啸咏琳琅。良久，忽然叹曰：上范虚漠，理微太幽，道达重玄，气冠神霄，至极难言，妙亦难超。子既司帝位，受任神王，飞天翼于琼阙，四宰辅于明轮，遐盻极览，领综无穷，雍和万化，抚料苍生。今大运启期，三五告辰，百六应机，阳九激扬，洪泉鼓波，万灾厉天，四宫选举，以充种民。三代昏乱，善恶宜分。子当劳心兆庶，疲于三官，兴废之际，事须开能。今以相委，其勉之焉。宝书妙重，九天灵音，施于上圣，非鬼神所闻。明真有格，四万劫一行。今冒禁相付，子秘之矣，慎勿轻传。登命九天司马，侍仙玉郎，开紫阳玉笈、云锦之囊，出九天生神玉章。四辅列位，五老监真，太一命辰，玉帝唱盟，一依俯仰明真具典，南向长跪，以付飞天无极神王。法事既毕，诸天复位。

天尊重告飞天神王：此九天之章，乃三洞飞玄之气，三会成音，结成真文，混合百神，隐韵内名。故太一试观，摄生十方，领会洞虚，启誓丹青。自无亿劫因缘，宿名帝图，不得参见。得眄篇目，九祖同仙。当采择其人应为仙者，七百年中，清斋千日，赍金缯誓心，依盟以传。慎之则享祚，漏之则祸臻，享祚则福延九祖，德重山海，招祸则考流亿劫，痛于毒汤，风刀相刑，可不慎之焉。