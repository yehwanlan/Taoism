诸家气法
延陵君修养大略
仙真经云：夫人临终而始惜身，罪定而思迁善，病成而方切药，天网已挂，明可逭耶？故贤人上士，惜未危之命，惧未萌之祸，理未至之病也。修真之品有三：上年、中年、下年。上年者，二十、三十也；中年者，四十、五十也；下年者，六十、七十也。上年者，早悟大道，识达玄微，体壮骨坚，筋全肉满，从容履道，无不成功。中年者，悟道已晚，筋肉骨髓，各有其半，处在进退，如日中功。下年者，骨髓筋脉十有二三，犹可补修，如日暮功矣。八十已上者，罪位已定，无可救之法，脑竭髓尽，万关乾枯，神谢气亡，尸行鬼步。先贤上士，知风烛之倏忽，乃摄志禠情，舍荣弃俗，奉身归道，不与物伤。
道，气也。气者，身之根也。鱼离水必死，人失道岂存？是以保生者，务修于气；爱气者，务保于精。精气两存，是名保真也。人有三丹田，上元、中元、下元是也。上元丹田，脑也，亦名泥丸；中元丹田，心也，亦名绛宫；下元丹田，气海也，亦名精门。三元之中，各有一神。然精者，身之根，根者，气之位。精全则气全，精泄则气泄，气泄则神乘而去之，惟精与气须全焉。黄庭经云：“长生至慎房中急，何为死作灵神泣？但当吸气录子精，寸田尺宅可治生。若当决海百渎倾，叶去树枯失青青。”故先觉至于道者，莫不因受气保精而能全也。
夫服气本名胎息。胎息者，如婴儿在腹中，十个月不食，而能长养成就，为新受正气。无思无念，泛然凝寂，受元气变化，关节脏腑，皆自然而成，岂有傅保之流，饥渴之备耶？及出母腹，即吸纳外气，而有啼叫之声，即乾湿饥饱，似有所念，即失元气。人能依婴儿在母腹中，自服内气，握固守一，是名曰胎息。法华经云：须行住坐卧，身心不乱者。亦言气主心，心邪则气邪，心正则气正。令人举手动足，喜怒哀乐，莫不由心。心之动息，莫不是气。气感意，意从心，心和则气全，气全则身全，气灭则神灭，神灭则为委土矣。故医家先诊脉者，则候五脏四时之气，察诸病源，始寻方药。人但能察得气候，口鼻取舍，斯须不忘，自然五脏和而脉调气顺也。
夫人与天地合体，阴阳混气，皮肤、骨髓、脏腑及荣卫，呼吸进退，寒暑变异，莫不均乎二仪，应乎五行。是知天地否泰，阴阳之气乱焉；脏腑不调，经脉之候病焉。因外所中者，百病起于风；因内所致者，起于气为百病。故曰：“恬憺虚无，真气从之，精神内守，病从安来？”信哉！是故须知形神之理，养而全之；须审内外之病，慎而修之。岐伯高曰：“食气者，则灵而寿延，食榖者，多智而限命。”凡服气者，何求也？以其功至，则气化为血，血化为精，精化为髓。一年易气，二年易血，三年易脉，四年易肉，五年易髓，六年易筋，七年易骨，八年易发，九年易形，即三万六千神备于兆身，化为真仙，号为真人矣。是以意在玄微，理生可测。修真之人，又有三等，任时分理，其状不一。上等之士，本性虚闲，用志清雅，发言合道，履行无瑕，如此之人，有前代之资，以石投水，无所比之也。中等之人，或身居荣禄，或地势高远，或巨叶厚姻，或有名有望，建疑进退，倏忽虚捐，闻道即寤寐不安，思名则终朝不息，两心交战，胜者即全，逡巡之间，十失六七矣。中等已降，二时既过，蹉跎暮年，筋力衰微，心神已丧，虽食厚禄，白日将倾，追念噬脐，方即正路。此时若能精心励志，尚可救其一二焉。此皆先贤所悲，表示于后，幸察根柢，生实信心。

神仙绝榖食气经
经曰：夫欲学道神仙，食气之法，常以春二月、三月九日、十八日、二十七日，若甲辰、乙巳、丙辰、丁巳王相成满日，可行气也。夫欲行气，起精室于山林之中，隐静之处，必近甘泉东流之水，向阳之地，沐浴兰汤，以丹书玉房为丹田，方一寸，玉房在下三寸是也。精念王房，内视中丹田，内气致之于下丹田。又先去鼻中毛，偃卧，两足相去五寸，两臂去身亦五寸，瞑目握固，婴儿之拳，蒲蒻为枕，高三寸。若胸中有病，枕高七寸，病在脐下，可去枕。既行气，不复食生菜、五辛及寅也。诸欲绝榖行气法：食日减一口，十日后可不食。二日、三日，腹中或悁悁若饥，取好枣九枚，若方寸术饼九枚食之，一日一夜，不过此也。不念食者，勿噉也。饮水日可五胜，亦可三胜，勿绝也。口中恒含枣核，令人爱气，且生津液也。
经曰：道者，气也，爱气则得道，得道则长生。精者，神也，宝精则神明，神明则长久。行气一名炼气。其法正强卧，徐漱醴泉咽之。醴泉者，华池。以鼻微微内气，徐引之，莫令大极

太无先生服气法
夫形之所恃者，气也；气之所依者，形也。气全即形全，气竭即形毙。是以摄生之士，莫不链形养气，以保其生，未有有形而无气者。气之与形，相须而成，岂不皎然？余慕至道，备寻经诀，行气守真，向三十余载，所闻所见，殊未惬心。大历中，偶罗浮山王公自北岳而返，倚策高邮，依然相顾。余奇之异人，延之与语，果然方外有道之士。哀余恳至，见授吐纳，皆一二理身之要道也。心思罔极，非言词所能尽。每云：道之要法，不在经书，悉传口诀。其二景、五牙、六戊诸服气，皆为外气。外气刚劲，非从中之事，未宜服也。至如内气，是曰胎息，身中自有，非假外求。不得明师口诀，徒为劳苦，终无所成。今所撰录，皆承师之旨要，以申明之，谅非愚蒙所自裁。王公常谓余曰：“老君云：“我命在我，不在天地。”又曰：“吾与天地分一气而自理焉，天地焉能死吾？”斯真言要诀也，修奉之士，宜三复之。参承诱训，敢不佩服！有偶得此诀者，慎勿轻传，无或泄露，以致其殃。
修真服气法：每日常卧，摄心绝想，闭气握固，鼻引口吐，无令耳闻，惟是细微，满即闭，使足心汗出。一至二数至百已上，闭极微吐之，引少气还闭，热即呵之，冷即吹之。能至千数，即不须粮食，亦不须药，时饮一盏酒或水，通肠耳。数至五千，则随处出入有功，可入水卧矣。
夫服食养生，贵其有常，真气既降，方有通感。岂有纵心嗜欲，而望灵仙羽化？必无此事也。但仙人至士，功行未满，尚不能致，况凡俗人乎？但信老人言，勤行之，即当自知矣。

墨子闭气行气法
老子曰：“长生之道，惟在行气养神，吐故纳新，出玄入玄，呼吸生门，其身神不使去，人即长生也。”玄者有上下，谓鼻中、口阴也。鼻、口阴，亦谓之生门矣。老子曰：“生不再来，故遵之以道。道者气之宝，宝气则得道，得道即长生矣。神者，精也，宝精则神明，神明则长生。气行之则为道也，精存之则为宝也。”行气名炼气，一名长息。其法正偃卧，握固，漱口咽之三。日行气，鼻但纳气，口但出气，徐缩鼻引之，且莫极满，极满者难还。初为之时，入五息，已一息可吐也。每口吐气欲止，辄一咽之，乃复鼻内气。不尔者，或令频。凡内气则气上升，吐气则气下流，自觉周身也。行气常以月一日尽十五日，念令气从手十指出。十六日至月晦，念令气从足十指出。若行之能久，自觉气从手足通，气从手足通，则能闭气不息，便长生矣。
凡欲行气，先安其身而和其气，无与意争。若不安和，且止，和乃为之，常守勿倦也。气至则形安，形安则鼻息，鼻息则调和，调和则清气来至，清气来至则自觉，自觉则形热，形热则汗出，且勿使起，则安。养气，务欲其久，当去忿怒愁忧，忿怒愁忧止，则气不乱，气不乱则正气来至，正气来至则口内无唾，而鼻息微长，鼻息微长则五脏安，五脏安则气各顺其理，百病退去，饮食甘美，视听聪明，形体轻强，可长生矣。夜半至日中为生气，从日中至夜半为死气。当以生气时正偃卧，冥目握固，闭气息，于心中数至二百，乃口吐出之，日增数，如此身神具，五脏安。能闭气数至二百五十，即绛宫神守泥九，常满丹田。数至三百，华盖明，目耳聪，举身无病，邪不复干，玉女使令司命著生籍矣。

太清王老口传服气法
此卷口诀，并杨府脱空王老所传授。其脱空王老，时人莫知年岁，但见隐见自若，或示死于此，即生于彼，屡于人间蝉蜕转脱，故时人谓之脱空王老。多游杨府，自言姓王，亦不知何处人。每逢志士，即传此诀，云：“秘妙方，若传非其人，自招其咎。”此卷并学有次第，志人口诀，非初学法也。为当学人初兼食服，以此屡言食物，且食气秘妙，切资断食，使榖气并绝。但能精修此法，知腾陟道不远耳。
凡人肠中三处有隔，即心有隔。初学服气者，觉心下胃中满，但少食，久作之，自觉通下生藏下有隔，即觉肠中满，久作之，自觉到脐下丹田中。到丹田中，始觉气周行身中，然犹自未入鸠中，后觉鸠中气出，即能与人治病也。
初学时，必须安身闲处，定气澄心，细意行之，久而不已，气入肠中，即于行住坐卧一切处不妨。胃中气未下入肠中，即不得作。初服气，皆须因入息时即住其息，少时似闭满，其息出时，三分可二分出还住，少时咽之，咽已又作，至腹中满才休。必须日夜四时作，为初学人气未入丹田还易散，意欲得气入丹田未间，纵不服气，亦气不散。四时者，朝暮子午时是也。心里满不服气，咬少许甘草桂亦得，其满即散。丹田未满，亦不到满也。元气下时，自然有少闷也。秘之，勿妄传非人也。

昙鸾法师服气法
初宽坐，伸两手置膝上，解衣带，放纵肢体，念法性平等，生死不二。经半食顷，闭目举舌奉㬽，徐徐长吐气，一息二息。　人闻气出入声，初粗渐细，十余息后，乃得自闻声。凡觉有痛痒处，便想从中而出，但觉有异，渐渐长吐气，从细至粗，十息后还如初。或问曰：“初调气，何意从粗而渐细？将罢，何意从细而入粗？”鸾答曰：“凡行动、视盻、饮食、行坐、言语，是粗也。”凡睡窹后，复如前系念，如虎衔子，莫急莫缓，不问寒温。室中先净所住，使心不乱，静其腠耳。又曰：“四大不调，何以察之？”当于唇口察之。冷为风增，热为火增，滑为水增，涩为地增，不冷不热、不滑不滑为调和。又声为风增，动为喘增，痒为热增，涎为水增，不声不喘、不痒不涎为调和。又心烦为热结，忧悸为喘结，志荡为水结，不烦不乱、不悸不荡为调和。四大不调有二，或外或内。寒热、饥虚、饱饫、疲劳为外起；名利、喜怒、声色、滋味、念虑为内起。凡气节量，一任自然，绵绵若存，用之不勤而已。但能不以生为生，乃贤于养生也。

达磨大师住世留形内真妙用诀
吾昔于西国，授得住世留形胎息妙，师名宝冠，传吾秘诀。问曰：“今欲东游震旦及诸国土，弘传心地密法。其诸国土人，多遇寒暑，为灾患所伤，例皆死丧。意欲拟向此土弘传心法，愿求留形，不为灾患疫疾所侵，长能住世，留形不死，不知得否？”师云：“得。”又问曰：“如何即得？”师云：夫所生之本始胎息，即是神与精气相合凝结，能变化为形者，即是为受之本。本气是人有之根，气因神而生，形因气而成。形不得气，无因得成；气不得形，无因为主。原其所禀之时，伏母脐下，混沌三月，玄牝具焉。玄牝既立，犹如瓜花，暗注母气，终于此也。在胎之日，母呼即呼，母吸即吸，绵绵十月，气足形圆，神备识全，遂解胎而生矣。世人不知胎息之术，住世留形之本。如有学者，能心不缘境，住大本源，意不散流，守于内息，神不外役，免于劳伤，心即气之主，气即形之根，形即气之宅，神即形之具，令人相因而立。若一事有失，即不合于至理，何能久立焉！但凡夫之人，年二十，口好滋味，心怀喜怒，目眩五气，耳躭五音，身贪欲乐，意逐外缘，役智运神，间不容息。如此之流，昼夜未曾暂息。原朴之根，荡然而尽。以致形凋气散，命绝形枯，魂被恶业所牵，宅舍因而无主。故知心静即神悦，神乐即

项子食气法
项子曰：人能清净安和自然者，十月通矣。或一年二年通，或三年乃通。其不能通者，不能得道，适可长生寿老延年也。又曰：“人之才，能静于三军之中，虎狼之间，有千人之才；能静于室家之中，有百人之才；能静于市道旁，有十人之才；能静于山泽之中，有倍人之才。此凡器之人，终不可知也。凡此多者，则能清净；清净者，则能断情欲；断情欲，则能绝房室；绝房室，则能休粮；休粮，则能保爱气；能保爱气，则德应自然；德应自然，则十月通者，谓上士也。中士或三年而通；下士才薄，九年乃成，其才倍人，皆不能通，闻之不信，语之无益，此则土人行尸矣，所谓下士闻道，大笑之者也。常以清旦，鼻内气咽之，经行勿休，口口吐之，所谓食生吐死，可以长生。从夜半至日中为生气，日中后至子时前为死气。常以生气正生时，仰眠，瞑目，闭口，屈十指，置握固，不绝息，于心中数至二百，乃以口吐气出之，增息如此，则身神具生，五脏安矣。

申天师服气要诀
取半夜之后，五更已来，睡觉后，以水漱口，仰卧伸手足，徐徐吐气一二十度，候榖气消尽，心静定，即闭气忘情，将心在脐下丹田气海之中，寂然不动，咽气三两度，便闭气，使心送向丹田中，渐觉气作声，下入气海中幽幽然，便是气行之候也。良久，待气行讫，又开口吐气，徐徐又闭口而咽之。如是三二十度，皆依前法。觉气饱，即冥心忘情，清息万虑。久久习之，觉口中津液甘香，食即有味，是其候也。凡欲行此道，先须忘身忘本，守元抱一，兀然久之，澄定而入，玄妙之要，在于此也。

王真人气诀
每四更后、五更初，当处静室，居一床，叠双足，面东端坐。先作导引，以左手握固右手虎口，台首并仰，尽力后却以右手握固左手虎口，复如之。讫，即交手掌向外三引。讫，又左右手支颐三，交手搭头，左转三，右转三；左展拓空三，右展拓空三；当面虚拓地三，背手虚拓空三，此为导引法。导引竟，然后自思神。又前思太阳，后思太阴；左存青龙，右存白虎；思头戴朱雀，足履玄武。又存想七政，配合五脏，所谓肺魁、肝𩲃、心𩵄、脾䰢、胆毕、左肾𩳐、右肾魒。当想真君降其本脏，仍须密念七过，次想二十八宿，周遍形体，以辅七政。依此法数之，先从左手腕起角，左肘亢，左肩氐房，右胯心，右膝尾，右足踝箕；却从右手腕起斗，右肘牛，右肩女虚；自心至左胯危，左膝室，左足踝壁；又却从右足以踝起，奎，右膝娄，右胯胃，至心昴；自心至左肩毕，左肘觜，左手腕参；又却从左足踝起井，左膝鬼，左胯柳，至心星；自心至右肩张，右肘翼，右手腕轸；又自左手腕起角宿，至右手腕匝轸宿。凡一十三处存想，象一年之有闰。计两度交互数之，一十二处皆存两宿，心一处独存四宿，都计二十八宿。凡存想五脏六腑、三魂七魄、四神七政、二十八宿讫，即吐出众杂死浊之气。然后闭口，从鼻左孔纳其生清之气，内想冥目，想此气绵绵下至丹田，方周流通传，汩汩作声，气满即再吐出，切不得令自己耳闻。如此十过止。此即王真人法也。

大威仪先生玄素真人要用气诀
凡用气法，先须左右导引，令骨节开通，筋柔体弱。然后正身端坐，吐纳三过，使无结滞，静虑忘形，令气平息。良久，徐徐先以口吐浊气，鼻引清气，凡此六七过，此名调气。
调气毕，即口鼻俱闭，虚含令气满口，即鼓口十五过，已上更佳。如咽一大口水入腹中，直以心存至气海中，良久，更依前法咽之，但以腹饱为度，亦不限过数。然后虚心实腹闭口，以手左右摩

王说山人服气新诀
子夏曰：食气者，神明而寿。黄庭经云：“玉池清水灌灵根，审能修之可长存。”释氏止观有用气疗疾法，是知气之与液，递相通润也。古经法皆有时节行之，今议食气，不复以时节也。液则时时助气，使调滑也。所论食气，皆内气也，咽之代食耳。液者，咽之代浆耳。上食新气，下泄旧气，使推陈而纳新也。咽气不必饱满，下泄不必常出，但得无臭，即自平定。咽气不必常咽，但气清则腹内自平，不须咽矣。
初学之时，觉饥即食，食时不觉饥，即由气矣。若食，常以一咽两咽压之，则食易消，食渐消。如咽数至食消，气自调。
若觉腹中气小妨，即或行或卧，东转西侧，以意想驱逐之使下。若未下，不得急性忙迫，但以意从容之，不久自泄也。食气时，若欲上噫，但任意出，不得抑之。欲下出，任下出，不得秘之，在细意自审也。消息盈虚，久自得其妙矣。行步宜兼小导引，引亦不得频为之。世间诸事，皆自细意斟酌之。有诸疾则绝粒三数日，轻则一日两日，更轻即绝一顿亦得。若疾在上，驱之；在下，以意想下驱之。若在四肢及左右侧，并以想驱逐之，则愈矣。大都不得闭气，若闭气即疾生。所食物宜润畅，寒暑皆适宜也。瘴疟时，但绝粒数日，静居则差矣。

嵩山李奉时服气法
每欲服气，如婴儿吮乳，气息似闷即咽之，依前吮咽，大闷即放令口出，甚须微细。每咽使心送之至脐下，有病亦使心送至病处。当服之时，第一须闭目，专意握固，新欲服之，安神气，然后为之。先须导引，令四体舒缓，然为之卧服，勿枕枕，舒手足安定。如病重，气甚闷，频蹙上至极，仍便握固一气，气行，声从耳中出，即得矣。秘之秘之！此为内气，无问早晚、晴明、阴晦，须服即服，大都得晴明时大精，若服外气，即有生气。知之十年，服之五日，不服即无益矣。每日五更、午时服，第一服了，须摄炼，兼以手按之，勿令心服下硬。