胡尊师修清斋验

胡尊师名宗，自称曰𣡊孚郭切。居梓州紫极宫。尝沿江入峡，道中遇神人，授真仙之道，辩慱该赡，文而多能。斋醮之事，未尝不冥心涤虑，以祈感通。梓之连帅皆贤相，重德慕下，尽皆时英硕才，如周相国、李义山，毕加敬致礼，其志亦泊如也。洎解化东蜀，显迹涪陵，方知其蛇蝉之蜕，得道延永尔。梓、益、褒、阆间，自王法进受清斋之诀，俗以农蚕所务，每岁祈谷，必相率而修焉。至有白衣之夫，缁服之侣，往往冒科禁而藏事者，固以为常矣。

有郡人刘崧，慕师之道德，请于别地以致斋焉。师谓之曰：“夫啸俦侣、命侪友者，犹须正席拂筵，整　洗爵，恭敬以成礼，严恪以致事。或惧其诮让，责其不勤。况感降天真，祷求福祐，岂可陡然而买罪乎？俗之怠惰，有自来矣。子可训勗于众，必精必虔，乃可为尔。”崧承命誓众，洁己率先，而撰香花，备坛𫮃。师然后往，犹丁宁戒诲。既升坛展礼思神之际，有黑云暴起，旋飙入座，拔其二柱，飘其竹席，投其𬬰釜于千步之外，而后卒事。而融风熙熙，祥气亘野。师诘所投之物，其二柱尝阁于豕圈之上，竹席尝蔽于产妇之室，𬬰釜尝爨于缞绖之家，其不投者，皆物之洁矣。师曰：“器用不洁，神明恶之，况尔之心乎？心苟有疵，行苟有玷，虽百牢陈于席，九韶奏于庭，适足以渎神明，延大祸尔。人之修心，必使乎言行相脗，内外坦然，明不媿于人，幽不惭于鬼，吾知其可尔。反于是者，岂言行之足征哉？”士君子里巷之人，闻师之言，各革恶趣善矣。

❼ 胡師語重心長開示修心原則
「器用不潔，神明惡之，況爾之心乎？」

「人之修心，必使言行相脗，內外坦然，明不媿於人，幽不慚於鬼。」
